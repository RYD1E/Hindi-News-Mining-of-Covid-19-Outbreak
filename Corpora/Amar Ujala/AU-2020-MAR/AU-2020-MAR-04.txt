कोरोना वायरस को लेकर सुहागनगरी भी दिखी अलर्ट


 
फिरोजाबाद । कोरोना वायरस के खतरे को देखते हुए लोगों ने सावधानी बरतनी शुरू कर दी है । बुधवार को अस्पतालों से लोग रोड तक बड़ी संख्या में लोग मास्क लगाकर काम करते दिखे । पूछताछ में बताया कि आगरा तक वायरस आ गया है । पता नहीं कोन संदिग्ध आ जाए । इससे बेहतर है कि सावधानी बरत लो ।
आगरा में कोरोना वायरस से प्रभावित छह मरीज मिलने के बाद स्वास्थ्य विभाग के अधिकारी, कर्मचारियों ने बुधवार से सावधानी बरतनी शुरू कर दी । सुहागनगरी में तो सुबह से लोग घरों से बाहर निकले तो मास्क का प्रयोग करते दिखे । हाइवे हो या जलेसर रोड युवा मास्क पहने हुए ही दिख रहे थे । साथ ही घरों पर महिलाएं और बच्चों ने भी कई बार हाथ धोने शुरू कर दिए है ।
पुलिसकर्मी मास्क लगाकर ड्यूटी करते दिखाई दिए फिरोजाबाद । जिला अस्पताल में ड्यूटी करने वाले पुलिस कर्मी मास्क लगाकर ड्यूटी करते दिखाई दिए । उनका कहना था कि अस्पताल में सावधानी बरत रहे हैं । ताकि किसी तरह की दिक्कत का सामना नहीं करना पड़े । इसके अलावा कई स्कूलों में भी बच्चे व शिक्षक मास्क लगाए नजर आए ।
कोरोना वायरस को ध्यान में रखते हुए जिला अस्पताल में अलग से वार्ड बनाया गया है । स्टाफ की तैनाती कर दी है । स्वास्थ्य विभाग पूरी तरह से अलर्ट है ।
डा.एसके दीक्षित सीएमओ फिरोजाबाद ।

 
लखनऊ में मिला कोरोनावायरस का संदिग्ध मरीज, लोकबंधु अस्पताल में भर्ती

राजधानी लखनऊ में कोरोनावायरस के संदिग्ध मरीज की पहचान की गई । उसे आननफानन में शहर के लोकबंधु अस्पताल में भर्ती किया गया ।
बता दें कि फैजाबाद के रुदौली तहसील का रहने वाला रुखसार खान दुबई से लौटा था । लखनऊ एयरपोर्ट पर जांच के दौरान उसमें कोरोनावायरस के लक्षण पाए गए ।
आननफानन में उसे लोकबंधु अस्पताल के आइसोलेशन वार्ड में भर्ती किया गया है । रुखसार नौकरी के सिलसिले में फरवरी में दुबई गया था । लोकबंधु अस्पताल के निदेशक डॉ. डीएस नेगी ने बताया कि युवक की स्वास्थ्य जांच में कोरोनावायरस के लक्षण मिले हैं । आइसोलेशन वार्ड में पूरी जांच व निगरानी की जा रही है । जांच की रिपोर्ट देर शाम तक आ जाएगी ।

 
कोरोनावायरस: स्वास्थ्यकर्मियों के लिए निजी बचाव सामग्री की किल्लत, चेतावनी जारी

 
विश्व स्वास्थ्य संगठन ने चेतावनी जारी की है कि स्वास्थकर्मियों के लिए निजी बचाव सामग्री व उपकरणों की वैश्विक आपूर्ति में लगातार बढ़ते गंभीर व्यवधान के कारण कोरोनावायरस (कोविड-19) और अन्य संक्रामक बीमारियों से खतरा बढ़ रहा है । बढ़ती मांग और भय के कारण तेजी से खरीदारी, जमाखोरी और गलत इस्तेमाल के कारण बचाव उपकरणों की भारी कमी हो रही है । ध्यान रहे कि संक्रमित मरीजों की देखभाल में जुटे स्वास्थ्यकर्मियों को अपने बचाव के लिए फेस मास्क, दस्तानों, गाउन, एप्रन सहित अन्य निजी बचाव सामग्री पर निर्भर रहना पड़ता है ।
स्वास्थ्य एजेंसी के महानिदेशक टैड्रोस एडहेनॉम घेबरेयेसस ने बताया, सुरक्षित आपूर्ति व्यवस्था के अभाव में विश्वभर में स्वास्थकर्मियों को जोखिम होना वास्तविक है । सरकारों व उद्योग जगत को आपूर्ति बढ़ाने के लिए जल्द कार्रवाई करनी होगी, निर्यात पर लगी पाबंदी हटानी होगी और कयासबाजी व जमाखोरी रोकने के लिए उचित कदम उठाने होंगे । स्वास्थ्यकर्मियों की सुरक्षा सुनिश्चित किए बिना हम कोविड-19 को नहीं रोक सकते ।
यूएन स्वास्थ्य एजेंसी के मुताबिक वैश्विक मांग को पूरा करने के लिए उत्पादन में 40 फीसदी की बढ़ोत्तरी करनी होगी । जबसे कोविड-19 महामारी तेजी से दुनिया में फैली है, कीमतों में भारी बढ़ोत्तरी हुई है । सर्जिकल मास्क के दामों में छह गुना, N-95 श्वसन यंत्र की कीमतों में तीन गुना और गाउन के दामों में दो गुना बढ़ोत्तरी हुई है । विश्व स्वास्थ्य संगठन अब तक पांच लाख से ज्यादा बचाव किट 47 देशों में भेज चुका है । यूएन एजेंसी के अनुमान के अनुसार कोविड-19 से निपटने के लिए हर महीने आठ करोड़ 90 लाख मेडिकल मास्क की जरूरत होगी, जबकि जांच के लिए इस्तेमाल किए जाने वाले दस्तानों की अनुमानित संख्या सात करोड़ 60 लाख आंकी गई है ।

कोविड-19 अपडेट
यूएन स्वास्थ्य एजेंसी के महानिदेशक ने मंगलवार को बताया कि विश्वभर में कोरोनावायरस के संक्रमण के मामलों की संख्या बढ़कर 90 हजार 893 हो गई है और अब तक तीन हजार 110 लोगों की मौत हुई है । चीन में पिछले 24 घंटों में संक्रमण के 129 मामले सामने आए हैं जो 20 जनवरी के बाद सबसे कम आंकड़ा है । चीन के बाहर 48 देशों में एक हजार 848 नए मामलों का पता चला है जिनमें 80 फीसदी से ज्यादा मामलों की पुष्टि कोरिया गणराज्य, ईरान और इटली में हुई है ।

12 देशों में पहली बार कोविड-19 के मामले सामने आए हैं और 21 देशों में एक-एक मामला है । 122 देशों में अभी तक इसके संक्रमण के एक भी मामले की पुष्टि नहीं हुई है । स्वास्थ्य संगठन के महानिदेशक ने बताया कि अभी तक का अनुभव दर्शाता है कि कोविड-19, इन्फ्लुएंजा जैसी तेजी से नहीं फैलता है । दूसरा अंतर यह है कि मौसमी इन्फ्लुएंजा की तुलना में कोविड-19 से तबीयत ज्यादा खराब होती है और अभी शरीर में इससे लड़ने की प्रतिरोधक क्षमता भी विकसित नहीं हो पाई है ।

कोविड-19 वायरस से संक्रमित अब तक औसतन 3/4 फीसदी मरीजों की मौत हुई है जबकि मौसमी फ्लू से आम तौर पर एक प्रतिशत से भी कम मरीजों की जान जाती है । उन्होंने बताया कि कोरोनावायरस से निपटने के लिए अभी कोई वैक्सीन या उपचार उपलब्ध नहीं है लेकिन इस दिशा में प्रयास चल रहे हैं, दवाइयों का परीक्षण हो रहा है और 20 से ज्यादा वैक्सीनों पर काम चल रहा है ।

 
कोरोना वायरस के खौफ से उड़ी चीनी सामानों की रंगत

 
बांदा । कोरोना वायरस के खौफ ने चीनी सामानों की रंगत उड़ा रखी है । होली पर चाइनीज सामानों से पटने वाले बाजारों में अबकी स्वदेशी आइटमों का कब्जा है । कोरोना वायरस की दहशत दुकानदारों और खरीददारों दोनों में ही है । इसका लाभ होली की स्वदेशी पिचकारियों व अन्य सामान को मिल रहा है ।
सोमवार को होलिका दहन है । मंगलवार और बुधवार को दो दिन रंग होगा । घरों से लेकर बाजार तक इसकी तैयारियां नजर आ रही हैं । शहर के प्रमुख चौक बाजार से लेकर तहसील और कस्बों में भी रंग, अबीर-गुलाल, पिचकारी, मुखौटों आदि की दुकानें सज गई हैं । कई साल से चाइनीज पिचकारियों का दबदबा था, लेकिन अबकी नजारा बदला हुआ है । कोरोना वायरस के कहर ने हुलियारों का मोह चीनी आइटमों से भंग कर दिया है । खरीददारों का रुख देखकर दुकानदारों ने भी चीनी आइटम नहीं मंगाए ।
व्यापारी सोबू सिंधी, मनोज नगरिया, केदार गुप्ता, पंकज गुप्ता, संजय रैकवार आदि ने बताया कि कोरोना से भयभीत खरीदार स्वदेशी आइटम पसंद कर रहे हैं । बताया कि बचा-खुचा चीनी आइटमों का पुराना स्टॉक और स्वदेशी आइटमों से दुकान सजाए हैं । 10 दिन पहले से बाजार में बिक्री शुरू हो जाती थी, लेकिन इस बार अब तक तेजी नहीं आई । लोगों की पसंद बनी मलिंगा कैप
बांदा । फैंसी और सादे पाइप पिचकारियों की धूम है । कच्चे और पक्के रंग व अबीर-गुलाल भी स्वदेशी ही उपलब्ध हैं । छोटा भीम, डोरेमॉन, स्पाइडर मैन, थ्रीडी आदि टैंक पिचकारी बच्चों में ज्यादा पसंद किए जा रहे हैं । इसी तरह राजस्थानी की भी डिमांड है । साथ ही रंग-बिरंगे बालों वाली मलिंगा कैप, पगला कैप, लंबे बाल वाली कैप, चोटी, अमिताभ बच्चन की दाढ़ी आइटम भी लोगों को भा रहे हैं ।

 
कोरोनावायरसः गाजियाबाद से एक संदिग्ध को भेजा आरएमएल अस्पताल, निगरानी में कुल 11 लोग

 
कोरोना वायरस की आशंका के बीच गाजियाबाद से एक मरीज को दिल्ली के राम मनोहर लोहिया अस्पताल शिफ्ट किया गया । बताया जा रहा है कि यह शख्स तीन दिन पहले ही इरान की राजधानी तेहरान से आया आया था । वहीं गाजियाबाद के कविनगर इलाके में एक संदिग्ध मरीज को देखा गया है जो निगरानी में रखा गया है । अब तक गाजियाबाद के कुल 11 मरीजों को निगरानी में रखा जा चुका है ।
गौरतलब है कि इससे पहले नोएडा से एक अच्छी खबर आई थी कि वो छह लोग जिनके सैंपल लिए गए थे टेस्ट में उनकी रिपोर्ट निगेटिव आई है । यह दिल्ली के उसी संक्रमित व्यक्ति की पार्टी में गए लोग थे जो इटली से वापस आया है और उसकी रिपोर्ट पॉजिटिव आई है और आरएमएल में उसका इलाज चल रहा है ।
गौतमबुद्ध नगर के जिलाधिकारी ने कही ये बात इन सभी छह लोगों को निगरानी में रखा गया था जब से ये लोग कोरोनावायरस से संक्रमित युवक के घर आयोजित एक पार्टी में गए थे । इन सभी के रिपोर्ट आने से प्रशासन ने भी राहत की सांस ली है । हालांकि डीएम बीएन सिंह का कहना है कि इन्हें 14 दिन के लिए अपने घरों में रहने की सलाह दी गई है ।

जिलाधिकारी बीएन सिंह का कहना है कि नोएडा के छह लोगों की रिपोर्ट भले ही निगेटिव आई हो लेकिन 14 दिन तक इन लोगों को बिल्कुल अलग अपने घर में रहना होगा । 14 दिनों में अगर इनके अंदर वायरस के लक्षण विकसित होते हैं तो इनकी दोबारा जांच की जाएगी । हालांकि लोगों को परेशान होने की बिल्कुल जरूरत नहीं है, प्रशासन इस पर कड़ी नजर रखे हुए है ।

बीएन सिंह ने ये भी कहा कि प्रशासन ने किसी स्कूल को बंद को बंद करने के आदेश नहीं दिए हैं । मंगलवार को एक स्कूल जरूर बंद कर दिया गया था जब उसके कुछ छात्रों की दिल्लीवाले कोरोनावायरस संक्रमित के संपर्क में आने की बात सामने आई थी । सीएमओ अनुराग भार्गव ने बताया कि हमने स्कूल को सफाई के लिए बंद किया है ।

केंद्रीय स्वास्थ्य मंत्रालय के अनुसार मंगलवार को देश में छह पॉजिटिव केस अब तक सामने आए हैं । सोमवार को दुनियाभर में इस वायरस से संक्रमित लोगों की मौत का आंकड़ा 3000 को पार कर चुका था । इसमें चीन में ही 2912 लोगों की मौत हो चुकी है । अब तक विश्वभर में इस वायरस से 80,000 लोग संक्रमित हो चुके हैं ।

 
कोरोना वायरस को लेकर नेपाल सीमा पर अलर्ट

 
बहराइच । नेपाल सीमा से सटे बहराइच जिले में कोरोना वायरस को लेकर स्वास्थ्य महकमा अलर्ट है । प्रदेश में कोरोना वायरस के कई मामले मिलने के बाद मंगलवार देर रात को जॉइंट डायरेक्टर की अगुवाई में तीन सदस्यीय टीम यहां पहुंची । टीम के सदस्यों ने कोरोना वायरस से निपटने की व्यवस्था जांची । इसके बाद जॉइंट डायरेक्टर ने चिकित्सकों के साथ बैठक की । साथ ही चिकित्सकों को आवश्यक किट व उपकरण भी सौंपे ।
जिला नेपाल सीमा से सटा हुआ है । यहां नेपाल के रास्ते लोग आवागमन करते हैं । ऐसे में कोरोना वायरस को लेकर काफी सतर्कता बरती जा रही है । कोरोना वायरस के संदिग्धों के लिए मेडिकल कॉलेज में 10 बेड का वार्ड आरक्षित किया गया है । मंगलवार रात को संयुक्त निदेशक संचारी रोग डॉ. एके वर्मा की अगुवाई में तीन सदस्यों की टीम यहां पहुंची । टीम ने मेडिकल कॉलेज में बनाए गए कोरोना वार्ड का निरीक्षण किया ।
इपेडेमिक इंटेलिजेंस सर्विस के डॉ. देवेंद्र कुमार और क्वालिटी मैनेजर डॉ. मोहम्मद अता उल्ला ने मेडिकल कॉलेज की गठित टीम से इलाज व बचाव के बारे में जानकारी ली । टीम के सदस्यों ने सीएमएस डॉ. डीके सिंह से उपलब्ध संसाधनों के बारे में पूछा । साथ ही टीम के सदस्यों ने शासन द्वारा उपलब्ध कराए गए संसाधन मेडिकल प्रशासन को सौंपे । संयुक्त संचारी रोग निदेशक ने कहा कि जिला नेपाल सीमा से सटा हुआ है । ऐसे में कोरोना वायरस को लेकर काफी सतर्कता बरतें । मरीजों के मिलने पर उन्हें बेहतर इलाज किया जाए । इस मौके पर डॉ. प्रभाकर मिश्र, डॉ. एहतिशाम अली समेत अन्य मौजूद रहे ।

 

