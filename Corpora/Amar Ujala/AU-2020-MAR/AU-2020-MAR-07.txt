कोरोनावायरस: देश भर में बनाए गए 52 जांच केंद्र और 57 सहायक सैंपल कलेक्शन लैब, यहां देखें पूरी लिस्ट

 
दुनियाभर में कोरोनावायरस का कहर बढ़ता ही जा रहा है । भारत समेत दुनिया के 96 देशों को चपेट में ले चुकी इस बीमारी से अब तक 3466 लोगों की मौत हो गई है । शुक्रवार देर रात तक इससे संक्रमितों की संख्या एक लाख के पार पहुंच गई । कोरोना के खतरे से निपटने के लिए केंद्र और राज्य सरकारों ने भी कमर कस ली है । देशभर में कोरोनावायरस की जांच के लिए 52 और सैंपल कलेक्शन के लिए 57 लैब बनाए गए हैं । भारतीय आयुर्विज्ञान अनुसंधान परिषद (आईसीएमआर) ने कोरोनावायरस की जांच से संबंधित जांच केंद्र और सैंपल कलेक्शन लैब की पूरी लिस्ट जारी है ।

आईसीएमआर ने जारी किए सैंपल जांच केंद्र के नाम
कोरोनावायरस संक्रमण को लेकर बीते 20 दिन में दिल्ली में दो हजार से ज्यादा लोग अपनी जांच करा चुके हैं । इसमें विदेशों से आने वालों को छोड़ दें तो करीब 500 दिल्ली वालों ने पिछले एक सप्ताह में कोरोनावायरस की जांच के लिए सैंपल दिए हैं । दिल्ली में एम्स और नेशनल सेंटर फॉर डिजीज कंट्रोल सेंटर में कोरोनावायरस की जांच जारी है, जबकि सैंपल एकत्रित करने के लिए लेडी हार्डिंग और आरएमएल अस्पताल की मदद ली गई है । भारतीय आयुर्विज्ञान अनुसंधान परिषद (आईसीएमआर) ने कोरोनावायरस की जांच से संबंधित जांच केंद्र और सैंपल कलेक्शन लैब की पूरी लिस्ट जारी है । देशभर में कोरोनावायरस की जांच के लिए 52 और सैंपल कलेक्शन के लिए 57 लैब बनाए गए हैं ।

अब तक 3404 लोगों के 4058 सैंपल की हुई जांच
6 मार्च 2020 तक आईसीएमआर की टीम द्वारा 3404 व्यक्तियों के कुल 4058 नमूनों का परीक्षण किया गया है । इसमें चीन के वुहान से भारत लाए गए 654 व्यक्तियों के 1308 नमूनों का परीक्षण शामिल है । इन्हें परीक्षण के दौरान आईटीबीपी के छावला कैंप और मानेसर स्थित सैना कैंप में 14 दिनों के लिए पृथक रखा गया था । 14 दिनों में इन लोगों के दो बार परीक्षण किए गए । इसके बाद 27 फरवरी 2020 को जापान के वुहान और डायमंड प्रिंसेस शिप से निकाले गए अन्य 236 व्यक्तियों का परीक्षण किया गया है । 14 दिन पूरे होने पर एक बार फिर परीक्षण किया जाएगा । प्रयोगशालाओं की विस्तृत सूची क्रमशः अनुबंध 1 और 2 में रखी गई है ।


कोरोनावायरस की जांच से संबंधित जांच केंद्र और सैंपल कलेक्शन लैब की पूरी लिस्ट देखने के लिए यहां क्लिक करें...
 
भारत में अब तक 34 मरीजों की पुष्टि
भारत में अब तक कोरोनावायरस से संक्रमित 31 मरीजों की पुष्टि हो चुकी है । इनमें से 18 भारतीय और 16 विदेशी नागरिक शामिल हैं । 18 भारतीयों में से केरल में मिले तीन को इलाज के बाद छुट्टी दे दी गई है । बाकी मरीजों में तेलंगाना, तमिलनाडु, जयपुर और गाजियाबाद में एक-एक, लद्दाख में दो, दिल्ली में तीन मरीज और आगरा में एक ही परिवार के छह मरीज शामिल हैं । वहीं, 16 इतावली नागरिकों में से 14 को गुड़गांव के मेदांता अस्पताल में भर्ती किया है और दो का इलाज जयपुर के एसएमएस अस्पताल में चल रहा है । जयपुर में संक्रमित दोनों मरीज पति-पत्नी हैं ।

 
कोरोना वायरस को लेकर पूरी की तैयारियां

 
झांसी । कोरोना वायरस से निपटने के लिए गाइड लाइन के अनुसार सभी जिले तैयारियां पूरी कर लें । आइसोलेशन वार्ड बना लिए जाएं । इसमें किसी तरह की कोताही न बरती जाए । ये निर्देश मंडलायुक्त सुभाष चंद्र शर्मा ने शुक्रवार को मंडलीय समीक्षा बैठक में दिए । इसके अलावा उन्होंने अन्य दिशा निर्देश भी जारी किए ।
कमिश्नरी सभागार में आयोजित बैठक में मंडलायुक्त ने कहा कि होली पर विद्युतापूर्ति व जलापूर्ति सुचारु बनी रहे, ये सुनिश्चित कर लिया जाए । साथ ही स्वास्थ्य सेवाएं दुरुस्त बनी रहें, जिससे किसी भी अनहोनी से निपटा जा सके । होलिका दहन के स्थलों का सत्यापन कर लें और ये सुनिश्चित कर लें कि होलिका दहन विद्युत लाइन के नीचे व ट्रांसफार्मर के पास न हो । सभी विभाग अपने कार्यालय का विद्युत बिल एक सप्ताह में जमा करना सुनिश्चित करें । बिल जमा न होने पर संयोजन काट दिया जाएगा । वसूली में पीछे चल रहे विभाग रणनीति बनाकर लक्ष्य शत प्रतिशत हासिल करें । शासन की ओर से स्टांप वादों के समाधान के लिए एक से 31 मार्च तक के लिए योजना लागू की गई है । योजना के तहत 100 रुपये के अर्थदंड के साथ वाद का निस्तारण किया जा सकता है ।
किसान सम्मान निधि की समीक्षा में मंडलायुक्त ने धीमी प्रगति पर असंतोष जताया । कन्या सुमंगला योजना के लंबित आवेदनों का त्वरित निस्तारण किया जाए । दिसंबर 2020 से मुख्यमंत्री कृषक दुर्घटना कल्याण योजना लागू होने जा रही है, इसका प्रचार - प्रसार किया जाए । आबकारी विभाग को लक्ष्य के सापेक्ष वसूली सुनिश्चित करने के निर्देश दिए । बैठक में आईजी एसएस बघेल, जिलाधिकारी आंद्रा वामसी, जालौन डीएम डॉ. मन्नार अख्तर, एसएसपी डी प्रदीप कुमार, ललितपुर एसपी कैप्टन करामत बेग आदि मौजूद रहे ।

 
इटली से लौटे पिता-पुत्र में कोरोना के लक्षण, साथ आई महिला की रिपोर्ट निगेटिव, 104 की हुई जांच

 
दुनिया भर में दहशत का पर्याय बन चुका कोरोनावायरस अमृतसर आ पहुंचा है । होशियारपुर के रहने वाले पिता-पुत्र इस वायरस से संक्रमित पाए गए हैं । इनका इलाज अमृतसर के श्री गुरुनानक देव जी अस्पताल स्थित पृथक वार्ड में चल रहा है । पिता-पुत्र चार मार्च को इटली से दिल्ली स्थित इंदिरा गांधी एयरपोर्ट पहुंचे थे । 
वहां से श्री गुरु रामदास इंटरनेशनल एयरपोर्ट पहुंचे । दोनों को खांसी जुकाम की शिकायत थी । हवाई अड्डे पर दोनों की थर्मल स्कैनिंग की गई । एयरपोर्ट पर प्रारंभिक जांच के बाद इन्हें श्री गुरुनानक देव जी अस्पताल में दाखिल करवाया गया था । इनके रक्त व स्वैब के नमूने दिल्ली भेजे गए थे । लैब से दोनों के कोरोनावायरस संक्रमित रिपोर्ट प्राप्त हुई है । इनके साथ एक महिला रिश्तेदार भी इटली से आई थी, जिसकी रिपोर्ट निगेटिव है ।
श्री गुरुनानक देव जी अस्पताल प्रशासन ने दोनों मरीजों को आइसोलेशन वॉर्ड के अलग कमरे में रखा है, ताकि अन्य संदिग्ध मरीज अथवा डॉक्टर इस वायरस की चपेट में न आ सकें । आइसोलेशन वॉर्ड में छह कमरे हैं । कोरोनावायरस के खतरे को भांपते हुए अस्पताल प्रशासन ने दो और आइसोलेशन वॉर्ड बना दिए हैं । 
इधर, स्वास्थ्य विभाग ने चार मार्च को अमृतसर आने वाले सभी 104 यात्रियों की स्क्रीनिंग की । इसी फ्लाइट में ही होशियारपुर के पिता-पुत्र भी सफर कर रहे थे । स्वास्थ्य विभाग को यह आशंका थी कि कहीं फ्लाइट में बैठे अन्य यात्री भी संक्रमित तो नहीं हैं । इसके लिए विभाग ने एयरपोर्ट से सभी 104 यात्रियों के नाम व पते जुटाए ।

सभी के घरों में टीमें भेजकर जांच की गई । विभाग का दावा है कि किसी में कोरोनावायरस के लक्षण नहीं थे । इनमें 18 लोग अमृतसर से संबंधित हैं । सिविल सर्जन डॉ. प्रभदीप कौर जौहल ने बताया कि दोनों को कोरोना की पुष्टि हुई है । फिलहाल दोनों के दोबारा सैंपल जांच के लिए नेशनल इंस्टीट्यूट ऑफ वायरोलॉजी लैब पुणे भेजे हैं । अभी यह रिपोर्ट आना अभी बाकी है । 

इसी बीच मेडिकल शिक्षा एवं खोज विभाग के मंत्री ओमप्रकाश सोनी व सांसद गुरजीत सिंह औजला ने स्वास्थ्य विभाग के अधिकारियों के साथ बैठक कर कोरोनावायरस के संदर्भ में अधिकाधिक जागरूकता फैलाने का आदेश दिया । सोनी ने कहा कि लोग भीड़भाड़ वाले क्षेत्रों में न जाएं । बार-बार साबुन से हाथ धोएं । कोरोना से डरने की जरूरत नहीं । सरकार हर तरह के प्रबंध कर चुकी है ।

 
