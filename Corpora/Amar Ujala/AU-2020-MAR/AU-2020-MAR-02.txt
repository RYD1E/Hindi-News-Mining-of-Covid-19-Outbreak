कोरोना का असर: सऊदी अरब ने उमरा पर लगाई रोक, लोगों ने कहा- सालों से था इंतजार लेकिन...

 
 कोराना वायरस से सुरक्षा के लिए सऊदी अरब सरकार ने उमरा पर रोक लगा दी है । इसकी वजह से उमरा जाने वाले 80 लेागों का टिकट रविवार को कैंसिल कराना पड़ा है । इनकी फ्लाइट गोरखपुर से वाया दिल्ली होते हुए जेद्दा (सऊदी अरब) के लिए थी । अचानक लिए गए इस फैसले से उमरा जाने वाले जायरीन काफी निराश हैं । बताया जाता है कि 19 मार्च तक मामला नहीं सुलझा तो सभी के वीजा अमान्य हो जाएंगे । इसके बाद उनके रुपये भी बर्बाद हो जाएंगे ।
कोराना वायरस के कारण पूरा दुनिया परेशान है । चीन में लगातार मौतों का सिलसिला जारी है । इसकी वजह से कई देशों ने दूसरे देशों के आवा-जाही पर भी रोक लगा दी है । अकरम सी ट्रेवेल्स के प्रोपराइटर हाजी इब्तैदा हुसैन ने बताया 27 फरवरी को यह जानकारी मिली कि कोराना वायरस के चलते सऊदी अरब प्रशासन ने उमरा पर रोक लगा दी है ।
जेद्दा एयरपोर्ट पर कोई भी उमरा जाने वाला व्यक्ति नहीं जा सकता है । इसकी वजह से 80 लोगों के टिकट निरस्त कराने पड़े हैं । बताया कि एक मार्च को सभी जायरीनों की फ्लाइट गोरखपुर वाया दिल्ली होते हुए जेद्दा के लिए थी । गोरखपुर से दो बजकर पांच मिनट पर फ्लाइट थी । जबकि दिल्ली से पांच बजकर 45 मिनट पर फ्लाइट थी ।
सालों से था इंतजार, अल्लाह ने नहीं बुलाया
उमरा जाने वाले अहमद साहब उस्मानी ने बताया कि इस दिन का इंतजार कई सालों से था । रिश्तेदार लोग छोड़ने के लिए आ चुके थे । लेकिन अचानक कोराना वायरस की जानकारी मिली तो काफी निराशा लगी । अब अल्लाह के हाथ में है कि जाने को मिलेगा या नहीं । शब्बीर अहमद ने बताया कि सऊदी सरकार ने कोराना वायरस के चलते मना किया, यह बेहद निराशाजनक है । आसिफ हुसैन ने बताया कि बेहद अफसोस है कि उमरा जाने वाला टिकट कैंसिल हो गया है । अल्लाह जल्द से जल्द उमरा के लिए बुलाए यही ख्वाहिश हैं । मुमताज अहमद ने बताया कि दिली ख्वाहिश थी उमरा जाने की, लेकिन अल्लाह को यह मंजूर नहीं था । अब कोरोना वायरस का कहर खत्म होगा तो जरूर जाऊंगा ।

आधा रिफंड मिला, पूरे के लिए 19 मार्च तक इंतजार
हाजी इब्तैदा हुसैन ने बताया कि जानकारी होते ही रिफंड के लिए शिकायत की गई थी । ऐसे में प्रति व्यक्ति 33-33 हजार रुपये मिल चुके है । बाकी रिफंड के लिए 19 मार्च तक का इंतजार है । बताया कि प्रति व्यक्ति उमरा के लिए 69 हजार रुपये का खर्चा है । इसमें जाने-आने से लेकर खाने और रुकने के इंतजाम भी शामिल है ।

19 तक नहीं मिला मौका तो डूब जाएंगे 19-19 हजार रुपये
हाजी इब्तैदा हुसैन ने बताया कि वीजा के नाम पर 19 हजार रुपये कट चुके है । अगर 19 मार्च तक उमरा जाने को नहीं मिला तो सारे जायरीनों के 19-19 हजार रुपये डूब जाएंगे । बताया कि यह रुपये वीजा के है । बताया कि प्रति साल करीब 600 लोग उमरा के लिए जाते है । 

 
कोरोनावायरस : 70 देशों में फैला, 3000 की मौत, भारत में दो नए मामलों की पुष्टि

 
चीन के वुहान शहर में से शुरू हुआ कोरोनावायरस का कहर वैश्विक स्तर पर बढ़ता ही जा रहा है । चीन में कोरोनावायरस से 42 और लोगों की मौत होने की सूचना है । इसीके साथ देश में इस संक्रमण से मरने वालों की संख्या बढ़ कर 2912 हो गई है । स्वास्थ्य अधिकारियों ने सोमवार को बताया इस महामारी से दुनिया भर में 3,000 लोगों की जान चली गई है और 88,000 से ज्यादा लोग संक्रमित हैं ।


इस घातक वायरसस  का असर अबतक 70 देशों में फैल चुका है ।  चीन के राष्ट्रीय स्वास्थ्य आयोग (एनएचसी) ने रविवार को कहा कि रविवार को कोरोना वायरस के 202 नए मामलों की पुष्टि हुई है । इसके बाद मुख्य भूमि में संक्रमित मामलों की संख्या 80,026 हो गई है । नए मामलों की संख्या 22 जनवरी के बाद से सबसे कम है । तब चीनी ने आपातकालीन उपाय शुरू किए थे, जिसमें संक्रमण से सबसे अधिक प्रभावित वुहान शहर और 17 नगरों की पांच करोड़ की आबादी को बंद कर दिया था ।
भारत में कोरोनावायरस के दो नए मामलों की पुष्टि
भारत सरकार ने देश में कोरोनावायरस से दो और लोगों के संक्रमित होने की पुष्टि की है । इसमें से एक नई दिल्ली और दूसरा तेलंगाना से है । दोनों मरीजों की हालत अभी स्थिर बताई जा रही है और उनपर करीबी से नजर रखी जा रही है ।

अमेरिका में कोरोनावायरस से दूसरी मौत
वाशिंगटन के स्वास्थ्य अधिकारियों ने रविवार रात को बताया कि कोरोनावायरस से एक और व्यक्ति की मौत हो गई । यह अमेरिका में इस वायरस से मौत का दूसरा मामला है । शोधकर्ताओं ने बताया कि ग्रेटर सिएटल इलाके में शायद कई हफ्तों से फैल रहे वायरस का पता नहीं लगाया जा सका । सिएटल और किंग काउंटी की जनस्वास्थ्य सेवा ने एक बयान में कहा कि 70 वर्षीय एक व्यक्ति की कोरोनावायरस से मौत हो गई ।

स्वास्थ्य अधिकारियों ने कहा कि इससे पहले शुक्रवार को वायरस से 50 वर्षीय व्यक्ति की मौत हो गई थी । दोनों स्वास्थ्य संबंधी बीमारियों से ग्रसित थे । दोनों का पूर्वी सिएटल के किर्कलैँड के एक अस्प्ताल में इलाज किया गया था । वाशिंगटन में अब तक संक्रमण के 12 मामले की पुष्टि हो चुकी है । 

सिएटल क्षेत्र के अधिकारियों ने कहा कि लगभग 60 साल के दो संक्रमित व्यक्ति की हालत नाजुक है, जिनका कोविड-19 वायरस के संक्रमण का इलाज किया गया । कैलिफोर्निया के दो स्वास्थ्य कर्मियों का भी इलाज किया गया । वाशिंगटन में शनिवार को एक 50 वर्षीय व्यक्ति की मौत हो गई और स्वास्थ्य अधिकारियों ने कहा कि वाशिंगटन के किर्कलैंड में नर्सिंग सुविधा में भर्ती 50 अन्य लोग बीमार हैं और उनके वायरस संक्रमण की जांच की जा रही है ।

आपातकाल की स्थिति
इंटरनेशनल एसोसिएशन ऑफ फायर फाइटर्स ने रविवार को कहा कि नर्सिंग सुविधा में फोन करके मदद मांगने वाले 25 सदस्यों को पृथक रखा जा रहा है । वाशिंगटन में सामने आए पहले मामले में संक्रमित ने चीन की यात्रा की थी, 
अलमेडा कांउटी ने कोरोनावायरस संक्रमण की खबरों के बीच रविवार को आपातकाल की स्थिति घोषित कर दी ।

रोड आइलैंड के अस्पताल में भर्ती 40 वर्षीय मरीज ने फरवरी में इटली की यात्रा की थी । न्यूयॉर्क ने रविवार को इस बात की पुष्टि की कि 30 वर्षीय युवती ईरान में यात्रा के दौरान वायरस की चपेट में आई । हालांकि, मरीज गंभीर हालत में नहीं है । उपराष्ट्रपति माइक पेंस और स्वास्थ्य एवं मानव सेवा सचिव एलेक्स अजार ने कहा कि इस बात को सुनिश्चित करने पर काम किया जा रहा है कि राज्य एवं स्थानीय विभाग वायरस की जांच करने में सक्षम है । 
 

इटली में फंसे 85 भारतीय छात्रों ने सरकार को भेजा एसओएस मैसेज

इसी बीच उत्तरी इटली के यूनिवर्सिटी ऑफ पाविया में लगभग 85 भारतीय छात्र एक हफ्ते से फंसे हुए हैं । यहां पिछले कुछ दिनों में 17 लोगों की मौत हो चुकी है । छात्रों ने सरकार को एसओएस (आपात संदेश) संदेश भेजा है ताकि उन्हें जल्द से जल्द यहां से निकाला जा सके । कुछ छात्रों ने भारत जाने के लिए फ्लाइट बुक कराई थी, लेकिन कोरोनावायरस के नए मामले सामने आने की वजह से उसे रद्द कर दिया गया । छात्रों में डर इसलिए भी है क्योंकि यूनिवर्सिटी ऑफ पाविया के इंजीनियरिंग विभाग के गैर-शिक्षण संकाय कोरोनावायरस की चपेट में है । लगभग 15 अन्य स्टाफ के सदस्यों का क्वारंटाइन किया गया है । 

टाइम्स ऑफ इंडिया की रिपोर्ट के अनुसार, पाविया में फंसे 85 भारतीयों में से 25 तेलंगाना, 20 कर्नाटक, 15 तमिलनाडु, चार केरल, दो दिल्ली और एक-एक राजस्थान, गुड़गांव और देहरादून के हैं । इनमें से लगभग 65 इंजीनियरिंग की पढ़ाई कर रहे हैं ।  इंडस्ट्रियल ऑटोमेशन के छात्र पुरुषोत्तम कुमार मधु जो 10 मार्च को भारत वापस आने वाले हैं उन्हें इस बात को लेकर अनिश्चितता है कि फ्लाइट उड़ान भरेगी या नहीं । उन्होंने कहा, 'मुझे बताया गया है कि खाड़ी से होकर जाने वाली ज्यादातर फ्लाइ्ट रद्द हो गई हैं । भारत पहुंचने पर भारतीयों को 10-15 दिनों के लिए हवाई अड्डे पर क्वारेनटाइन किया जा रहा है जो चिंता का विषय है ।'
 

इससे प्रभावित लोगों के ताजा आंकड़ें इस प्रकार हैं :-

मुख्यभूमि चीनी : 79,824 मामले, 2870 मौतें
दक्षिण कोरिया : 3736 मामले, 20 मौतें
हांगकांग : 94 मामले, दो मौतें
मकाऊ : 10 मामले
जापान : डायमंड प्रिंसेज क्रूज जहाज के 705 मामलों समेत 961 मामले, 12 मौतें
इटली : 1576 मामले, 34 मौतें
ईरान : 978 मामले, 54 मौतें
सिंगापुर :106 मामले
अमेरिका : 72 मामले, 2 की मौत
कुवैत : 45 मामले
थाईलैंड : 42 मामले, 1 मौत
बहरीन : 38 मामले
ताइवान : 40 मामले, एक मौत
ऑस्ट्रेलिया : 23 मामले,1 मौत
मलेशिया : 29 मामले
जर्मनी : 66 मामले
फ्रांस : 100 मामले, दो मौतें
स्पेन : 71 मामले
वियतनाम : 16 मामले
ब्रिटेन : 23 मामले
संयुक्त अरब अमीरात : 21 मामले
कनाडा : 20 मामले
इराक : 19 मामले
रूस : 5 मामले
स्विट्जरलैंड : 10 मामले
ओमान : 6 मामले
फिलीपीन : 3 मामले, एक मौत
भारत : 5 मामले
क्रोएशिया : 7 मामले
यूनान : 7 मामले
इजराइल : 5 मामले
लेबनान : 7 मामले
पाकिस्तान : 4 मामले
फिनलैंड : 5 मामले
ऑस्ट्रिया : 5 मामले
स्वीडन :12 मामले
मिस्र : 1 मामला
अल्जीरिया : 1 मामला
अफगानिस्तान : 1 मामला
नॉर्थ मैकेडोनिया : 1 मामला
जॉर्जिया : 2 मामले
एस्टोनिया : 1 मामला
बेल्जियम : 2 मामला
नीदरलैंड : 1 मामला
रोमानिया : 3 मामला
नेपाल : 1 मामला
श्रीलंका : 1 मामला
कंबोडिया : 1 मामला
नॉर्वे : 2 मामला
डेनमार्क : 2 मामला
ब्राजील : 1 मामला
नाइजीरिया: 1 मामला
अजरबैजान: 1 मामला
मोनाको: 1 मामला
कतर: 1 मामला
बेलारूस: 1 मामला

सिंगापुर में कोरोना वायरस के चार और मामले सामने आए
सिंगापुर के स्वास्थ्य मंत्रालय ने रविवार को कोरोनावायरस के चार और मामलों की पुष्टि की । पीड़ितों में एक जापानी नागरिक तथा म्यांमा और फिलीपीन के दो घरेलू सहायक शामिल हैं । संक्रमण के मरीज साइंस पार्क हब में विजलर्न टेक्नोलॉजीज के एक क्लस्टर से हैं ।

चैनल न्यूज एशिया ने खबर दी है कि चौथा पीड़ित 54 साल का जापानी नागरिक है । वह कामकाजी पास पर सिंगापुर आ हुए हैं । हालांकि वह हाल फिलहाल में चीन नहीं गए थे । सिंगापुर में कोरोना वायरस के कुल 106 मामले हो गए हैं जिसमें से 74 मरीज ठीक हो गए हैं ।
दक्षिण कोरिया में 500 नए मामले सामने आए
दक्षिण कोरिया में सोमवार को कोरोना वायरस के लगभग 500 नए मामले सामने आने के बाद इससे संक्रमित लोगों की संख्या 4,000 से अधिक हो गई है । चीन के बाद कोरोना वायरस के सबसे अधिक मामले दक्षिण कोरिया से सामने आए हैं । कोरिया के रोग नियंत्रण एवं रोकथाम केन्द्रों (केसीडीसी) ने कहा कि देश में चार और लोगों की मौत के साथ मृतकों की संख्या 22 हो गई है । केसीडीसी के अनुसार सोमवार को 476 नये मामलों की घोषणा के बाद इससे संक्रमित लोगों की संख्या 4,212 हो गई है । सोमवार को अधिकतर मामले दाएगु और उत्तरी ग्योंगसेंग प्रांत से सामने आए हैं ।

 
विजिट नेपाल से जुड़ी गतिविधियां रोकी गईं 
नेपाल ने विजिट नेपाल ईयर 2020 से जुड़ी सभी गतिविधियों को अस्थाई रूप से रोकने का फैसला किया है । इन्हें विदेशों में पर्यटकों को लुभाने के लिए किया जा रहा था । इन्हें शुरू करने की तारीख बाद में घोषित होगी । 
विश्व स्वास्थ्य संगठन: किसी भी दिशा में जा सकता है वायरस
 विश्व स्वास्थ्य संगठन ने कहा है कि कोरोना विश्व में सबसे अधिक जोखिम वाले स्तर पर पहुंच गया है और अब ये किसी भी दिशा में जा सकता है ।  ।
पाक ने अफगान सीमा सील की 
पाकिस्तान ने अफगानिस्तान से लगी सीमा सात दिनों के लिए बंद कर दी है । यह कदम कोरोना के दो मरीजों के सामने आने के बाद उठाया गया है । यहां कुल संक्रमित लोगों की संख्या अब बढ़कर 4 हो गई है । प्रशासन अब उन 8000 लोगों की तलाश कर रहा है जो हाल ही में ईरान की धार्मिक यात्रा करके वापस आए हैं । 
म्यांमार में चीन को भेजे 200 टन चावल 
म्यांमार ने चीन को 200 टन चावल दान दिए हैं । यह चावल यहां चीन के राजदूत चेन हेई को सौंपे गए । म्यांमार ने चीन में आए संकट को देखते हुए मानवीय आधार पर यह पहल की है । 

 
कांग्रेस शासित तीन राज्यों में डीजीपी पद पर रार, राजस्थान-पंजाब में कोर्ट तक पहुंचा मामला

 
कांग्रेस शासित मध्यप्रदेश, राजस्थान और पंजाब में पुलिस महानिदेशक (डीजीपी) की नियुक्ति को लेकर रार जारी है । एक तरफ जहां पंजाब और राजस्थान में मामला कोर्ट में है वहीं मध्यप्रदेश में सरकार वर्तमान डीजीपी वीके सिंह को खुद हटाना चाहती है ।
बता दें कि सुप्रीम कोर्ट द्वारा 2006 में जारी किए गए दिशानिर्देशों के अनुसार पुलिस अधीक्षक (एसपी), पुलिस महानिरीक्षक (आईजी) और पुलिस महानिदेशक को दो साल से पहले नहीं हटाया जा सकता । इनमें से राजस्थान में डीजीपी की नियुक्ति के मामला सुप्रीम कोर्ट जबकि पंजाब के डीजीपी के नियुक्ति का मामला पंजाब और हरियाणा हाईकोर्ट में चल रहा है ।
मध्यप्रदेश: यूपीएससी द्वारा सुझाए गए नामों को डीजीपी नहीं बनाना चाहती सरकार कमलनाथ सरकार से कई मुद्दों पर गतिरोध होने के कारण वर्तमान पुलिस महानिदेशक वीके सिंह की विदाई तय मानी जा रही है । इनके स्थान पर राजेंद्र कुमार को मध्यप्रदेश पुलिस का नया चीफ बनाया जा सकता है ।

बता दें कि कमलनाथ सरकार ने डीजीपी के लिए यूपीएससी को आईपीएस के नामों का पैनल भेजा था । इसमें से तीन नामों को यूपीएससी ने डीजीपी के लिए वापस भेजा, लेकिन सरकार इनमें से किसी को पुलिस प्रमुख बनाने पर तैयार नहीं है ।

राजस्थान: यूपीएससी द्वारा सुझाव आने के 17 दिन पहले ही दे दी नियुक्ति, मामला सुप्रीम कोर्ट में
राजस्थान की गहलोत सरकार ने यूपीएससी द्वारा नामों को सुझाने के 17 दिन पहले ही 30 जून 2019 को डीजीपी के पद पर डॉ भूपेंद्र सिंह यादव की नियुक्ति कर दी । इसके बाद 17 जुलाई 2019 को यूपीएससी के पैनल ने डॉ. एनआरके रेड्डी, डॉ. आलोक त्रिपाठी व डॉ. भूपेन्द्र यादव को डीजीपी पद के लिए योग्य माना । 

विवाद बढ़ने पर राज्य सरकार के इस फैसले को सुप्रीम कोर्ट में चुनौती दी गई, जिसपर सुनवाई होने का इंतजार है । याचिका में कहा गया है कि डीजीपी की नियुक्ति की प्रक्रिया में सुप्रीम कोर्ट के दिशानिर्देशों की अवहेलना की गई है ।

पंजाब: चार वरिष्ठ आईपीएस को दरकिनार कर कनिष्ठ को बनाया डीजीपी, मामला हाईकोर्ट में
पंजाब की अमरिंदर सरकार ने चार वरिष्ठ आईपीएस अधिकारियों को नजरअंदाज कर कनिष्ठ अधिकारी 1987 बैच के आईपीएस दिनकर गुप्ता को सात फरवरी 2019 को राज्य के पुलिस का मुखिया बना दिया । जिसके बाद दिनकर गुप्ता से वरिष्ठ आईपीएस अधिकारी मोहम्मद मुस्तफा और सिद्धार्थ चट्टोपाध्याय ने सेंट्रल एडमिनिस्ट्रेटिव ट्रिब्यूनल (कैट) में राज्य सरकार के फैसले के खिलाफ अपील दायर की ।

जिसके बाद कैट ने दिवाकर गुप्ता की डीजीप पद पर नियुक्ति को रद्द कर दिया । हालांकि, इस फैसले पर पंजाब सरकार को हाईकोर्ट से स्टे मिल गया है । बता दें कि चार दिन बाद पांच मार्च को इस मामले की सुनवाई होनी है ।

 
प्रमोशन में आरक्षण: उत्तराखंड में आज से बेमियादी हड़ताल पर जनरल-ओबीसी कर्मचारी, नो वर्क नो पे लागू

 
उत्तराखंड के मुख्यमंत्री त्रिवेंद्र सिंह रावत से वार्ता विफल होने के बाद जनरल ओबीसी कर्मचारी आज सोमवार से बेमियादी हड़ताल पर चले गए हैं । इसके साथ ही सभी जिला मुख्यालयों पर कर्मचारी प्रमोशन में आरक्षण के खिलाफ धरना प्रदर्शन भी कर रहे हैं ।
वहीं उत्तराखंड सरकार ने आज सुबह नो वर्क नो पे का आदेश लागू दिया है । दो दिन पूर्व मुख्यमंत्री त्रिवेंद्र सिंह रावत के सामने यह प्रस्ताव गया था, जिसे आज पास कर दिया गया है । देहरादून में राज्य सचिवालय और विभागों व कार्यालयों के जनरल ओबीसी कर्मचारियों ने परेड ग्राउंड में एकत्र होकर प्रदर्शन किया । तमाम राजकीय विभागों में आज से कामकाज ठप रहेगा । पुलिस और खुफिया विभाग अलर्ट मोड पर हैं । 
 आज देहरादून जिला समाज कल्याण विभाग में भी हड़ताल का असर देखने को मिला । विभाग के सभी अधिकारी-कर्मचारी हड़ताल में शामिल हुए हैं । वहीं स्वास्थ्य विभाग से आज कोई भी कर्मचारी हड़ताल में शामिल नहीं हुआ । आपात सेवा होने की वजह से कर्मचारी हड़ताल में शामिल नहीं हुए । कहा कि अगर पक्ष में फैसला नहीं आया तो आगामी पांच मार्च से आकस्मिक सेवाएं भी बाधित रखी जाएंगी । दून में मोहनी रोड स्थित पेयजल मुख्यालय में उत्तराखंड जल निगम सेवानिवृत्त कर्मचारी वेलफेयर एसोसिएशन के सदस्यों ने तालाबंदी की ।

हल्द्वानी के पीडब्ल्यूडी गेस्ट हाउस में आरक्षण के विरोध में उत्तराखंड जनरल ओबीसी एंप्लाइज एसोसिएशन के सदस्याें ने धरना दिया । रुद्रपुर आरटीओ कार्यालय के समीप पदोन्नति पर आरक्षण की रोक को लेकर सरकार की ओर से शासनादेश जारी नहीं करने पर उत्तराखंड जनरल-ओबीसी कर्मचारी हड़ताल पर हैं । विकास भवन में कृषि कार्यालय भी खाली रहा । स्वजल लेखाकार कार्यालय में भी ताला लटका मिला । बागेश्वर में भी धरना प्रदर्शन जारी है ।
प्रभावित हो सकती है विधानसभा की कार्यवाही
आंदोलन का नेतृत्व कर रही उत्तराखंड जनरल ओबीसी इंप्लाइज एसोसिएशन ने सभी जनरल ओबीसी कर्मचारियों से अपील की है कि वे अनिवार्य रूप से हड़ताल में शामिल हों । अपना विरोध दर्ज करने के लिए पौड़ी, चमोली, रुद्रप्रयाग, अल्मोड़ा और बागेश्वर के जनरल ओबीसी कर्मचारी शिक्षक सोमवार को विधानसभा का घेराव करने गैरसैंण के लिए कूच करेंगे । उनका वहां तीन मार्च को विधानसभा का घेराव करने का कार्यक्रम है ।

उधर, बेमियादी हड़ताल पर प्रदेश सरकार फिलहाल चुप है । वह अब भी आंदोलित कर्मचारियों से हड़ताल न करने की अपील कर रही है । हालांकि शनिवार देर रात मुख्यमंत्री से हुई वार्ता बेनतीजा रही, लेकिन सरकार बातचीत का सिलसिला बनाए रखना चाहती है । ऐसे संकेत हैं कि सोमवार को एसोसिएशन के नेताओं को फिर वार्ता के लिए बुलाया जा सकता है । हड़ताल टालने के लिए शासन के उच्चाधिकारी उनसे बातचीत कर सकते हैं ।

जनरल ओबीसी कर्मचारियों की बेमियादी हड़ताल से विधानसभा की कार्यवाही प्रभावित हो सकती है । सचिवालय में 80 फीसदी कर्मचारी इसी वर्ग ताल्लुक रखते हैं । शून्यकाल में कार्यस्थगन के दौरान विपक्ष की सूचनाओं के जवाब तात्कालिक तौर पर तैयार कराने होते हैं । इसमें सचिवालय के समीक्षा अधिकारी से लेकर अनुभाग अधिकारी और अनुसचिवों की अहम भूमिका होती है ।
सरकार सदन में असहज हो सकती है
सूचनाओं के सटीक जवाब न मिलने पर सरकार सदन में असहज हो सकती है । प्रश्नकाल के दौरान भी उसे अनुपूरक प्रश्नों के उत्तर देने में परेशानी हो सकती है । विधानसभा सचिवालय के सूत्र भी यह आशंका जता रहे हैं ।

हमारी बार-बार गुजारिश के बाद भी सरकार ने प्रमोशन से रोक नहीं हटाई । सोमवार से प्रदेश के सभी जनरल ओबीसी कर्मचारी बेमियादी हड़ताल पर चले जाएंगे । सरकार फिर भी नहीं मानी तो पांच मार्च से आवश्यक सेवाओं से जुड़े कर्मचारी भी हड़ताल में शामिल हो जाएंगे । इससे जो गंभीर हालात पैदा होंगे, उसकी सारी जवाबदेही प्रदेश सरकार की होगी ।
- दीपक जोशी, प्रदेश अध्यक्ष, उत्तराखंड जनरल ओबीसी इंप्लाइज एसोसिएशन

सरकार लगातार बातचीत कर रही है । हमारा मानना है कि बातचीत से ही समस्या का समाधान निकल सकता है । हड़ताल किसी भी समस्या का समाधान नहीं है । तीन मार्च से बजट सत्र शुरू हो रहा है । ये प्रदेश के विकास से जुड़ा मसला है । मैं आशा करता हूं कि कर्मचारी हड़ताल के फैसले पर पुनर्विचार करेंगे ।
- मदन कौशिक, कैबिनेट मंत्री व शासकीय प्रवक्ता, उत्तराखंड सरकार

 
