राशन कार्ड के बिना भी मिल सकेगा अनाज, घपला करने पर एक डीलर पर एफआईआर दर्ज करने का आदेश

 
दिल्ली सरकार गरीबों को बिना राशन कार्ड के भी राशन देने का इंतजाम कर रही है । इसी हफ्ते इसकी व्यवस्था कर ली जाएगी । दूसरी तरफ राशन में हेराफेरी करने वाले जनकपुरी के एक डीलर पर एफआईआर दर्ज कर गिरफ्तारी के आदेश जारी कर दिए हैं । मुख्यमंत्री अरविंद केजरीवाल ने एक बार फिर अपील की है कि इस वक्त सबसे बड़ी देश सेवा घर बैठकर की जा सकती है ।
मुख्यमंत्री अरविंद केजरीवाल ने सोमवार को बताया कि राशन की दुकानों पर अप्रैल का राशन मिलना शुरू हो गया है । अब जिनके पास राशन कार्ड नहीं है, वह लोग भी राशन देने की मांग कर रहे हैं । 
दिल्ली सरकार इस पर काम कर रही है । अगले तीन-चार दिन में इसका पूरा सिस्टम तैयार कर लिया जाएगा । केजरीवाल ने सलाह दी कि इस बीच जिनके पास राशन कार्ड नहीं है, वह नजदीक के स्कूल या रैन बसेरे में जाकर खाना खाएं । दूसरी तरफ अरविंद केजरीवाल ने बताया कि जनकपुरी में सरकारी दुकान पर राशन आया था, लेकिन दुकानदार ने 24 घंटे में सारा राशन बाहर भेज दिया और खुद दुकान बंद कर फरार हो गया । इसकी जानकारी दिल्ली सरकार के मंत्री इमरान हुसैन के औचक निरीक्षण से मिली । 

इस पर तुरत कार्रवाई करते हुए गृह विभाग को आदेश दिया गया है कि वह मामले में एफआईआर दर्ज करवाकर उसे  गिरफ्तार कर लें । इसी तरह एक रविवार को एक राशन वाले ने
ट्रक बाहर भेजने की कोशिश की थी, उसकी गिरफ्तारी के आदेश भी जारी किए गए हैं ।
गश्त सख्त कर दी गई
अरविंद केजरीवाल ने बताया कि दिल्ली के सभी डीएम व डीसीपी इस वक्त सुनिश्चित कर रहे हैं कि उनके क्षेत्र में कोई बाहर न निकले । सख्ती ज्यादा है, इससे सड़क पर निकलने का सिलसिला बंद हो गया है । 

लोग अफवाहों की तरफ भी ध्यान कम दे रहे हैं । फिर भी बॉर्डर पर दिल्ली के आसपास के राज्यों से लोग जमा हैं । यह दिल्ली होकर अपने गांव की जाना चाहते हैं, लेकिन बार्डर पर पुलिस व नागरिक प्रशासन रोक रहा है, गश्त सख्त कर दी गई है । इससे बड़ी दिक्कत नहीं है । शुक्रवार व शनिवार जैसी अलार्मिंग स्थिति अब कहीं भी दिल्ली में नहीं है ।
आपदा राहत केंद्र गूगल मैप पर
दिल्ली सरकार ने अपने सभी आपदा राहत केंद्रों को गूगल मैप पर डाल दिया है । अधिकारियों का कहना है कि इससे किसी भी जरूरतमंद को अपने नजदीक का केंद्र खोजने में मदद मिलेगी । उनको दिल्ली हंगर रिलीफ सेंटर के नाम से गूगल मैप पर सर्च करना होगा । इसके बाद वह तकनीक की मदद से केंद्र तक पहुंच सकेंगे ।

 
कोरोना वायरस: दिल्ली सरकार का बड़ा फैसला, आठवीं तक के विद्यार्थी बिना परीक्षा के होंगे पास

 
कोरोना वायरस की वजह से दिल्ली सरकार ने बड़ा फैसला लिया है । दिल्ली सरकार ने नर्सरी से लेकर आठवीं कक्षा तक के विद्यार्थियों को बिना परीक्षा के अगली कक्षा में प्रमोट करने की घोषणा की है । दिल्ली के मुख्यमंत्री अरविंद केजरीवाल और शिक्षा मंत्री मनीष सिसोदिया ने संयुक्त प्रेस वार्ता में यह घोषणा की है, कि दिल्ली के नर्सरी से लेकर आठवीं तक के सभी सरकारी स्कूलों के विद्यार्थियों को बिना परीक्षा के ही पास किया जाएगा ।
गौरतलब है कि इस वक्त देश में 21 दिन का लॉकडाउन चल रहा है जो कि 14 अप्रैल को खत्म होगा । लॉकडाउन की वजह से स्कूलों की परीक्षाएं स्थगित कर दी गई थी । ऐसे में कई राज्यों ने आठवीं तक के विद्यार्थियों को बिना परीक्षा के ही अगली कक्षा में प्रमोट करने की घोषणा की थी । अब दिल्ली सरकार ने भी यह घोषणा कर दी है ।
इसे भी पढ़ें-लॉकडाउन: जम्मू-कश्मीर में निजी स्कूलों पर सख्ती, शिक्षा विभाग ने दिया ये निर्देश मनीष सिसोदिया ने कहा कि उत्तरी-पूर्वी दिल्ली में हुई हिंसा की वजह से आठवीं कक्षा तक की परीक्षाएं आयोजित नहीं की जा सकी थी । इसके बाद कोरोना वायरस की वजह से इन परीक्षाओं को स्थगित कर दिया गया था । ऐसे में अब नर्सरी से लेकर आठवीं तक के सरकारी स्कूलों के विद्यार्थियों को बिना परीक्षा के ही अगली कक्षा में प्रमोट किया जाएगा ।

उन्होंने कहा कि 12वीं के विद्यार्थियों के लिए ऑनलाइन कक्षा चलाई जाएगी । बता दें कि इससे पहले महाराष्ट्र, गुजरात, मध्यप्रदेश और दूसरे कई राज्यों में नौवीं तक, एवं ग्यारहवीं के विद्यार्थियों को बिना परीक्षा के ही अगली कक्षा में प्रमोट करने की घोषणा हो चुकी है ।

 
सामने आई नई तारीख, 23 जुलाई 2021 से शुरू होगा 'खेलों का महाकुंभ'

 
कोरोना वायरस के चलते एक साल के लिए टाल दिए गए टोक्यो ओलंपिक की नई तारीखों की घोषणा सोमवार को हो गई । टोक्यो ओलंपिक के आयोजनकर्ताओं ने बताया कि अब 23 जुलाई 2021 को ओपनिंग सेरेमनी और समापन समारोह आठ अगस्त 2021 को होंगे । पैरालंपिक खेल 24 अगस्त 2021 से पांच सितंबर 2021 के बीच होंगे । मगर इन खेलों को टोक्यो 2020 के नाम से ही पहचाना जाएगा । इसके पहले ये खेल 24 जुलाई 2020 से शुरू होने वाले थे, जिन्हें भारी दबाव के बाद टाल दिया गया था ।
ऐसी भी अटकलें थी कि खेलों को बसंत के महीने में कराया जाए जब जापान में चेरी ब्लॉसम के खिलने का समय होता है, लेकिन उस समय यूरोपीय फुटबॉल और उत्तर अमेरिकी खेल लीग होती है । टोक्यो आयोजन समिति के प्रमुख योशिरो मोरी और सीईओ तोशिरो मुतो ने कहा था कि नई तारीखों पर खेलों के आयोजन की लागत बहुत अधिक होगी ।
 स्थानीय रिपोर्ट्स की माने तो यह लागत अरबों डॉलर बढ़ जाएगी और इसका बोझ जापान के करदाताओं पर पड़ेगा । मुतो ने लागत की गणना में पारदर्शिता बरतने का वादा किया । जापान आधिकारिक तौर पर ओलंपिक की मेजबानी पर 12.6 अरब डॉलर खर्च कर रहा है । जापानी सरकार के एक आडिट ब्यूरो ने हालांकि कहा कि लागत इसकी दोगुनी है ।
ओलंपिक टालने का था भारी दबाव
दरअसल, कोरोना के कहर के बाद सिर्फ दुनिया की रफ्तार ही नहीं थमी, बल्कि एक के बाद एक कई इंटरनेशनल खेल इवेंट्स भी रद्द कर दिए गए थे । 'खेलों का महाकुंभ' कहलाए जाने वाला ओलंपिक भी एक साल के लिए आगे बढ़ा दिया गया था । यह पहला मौका था, जब किसी महामारी के वजह से ओलंपिक अपने तय समय पर शुरू नहीं हो पाया ।

कोरोना वायरस के प्रकोप से परेशान होकर कनाडा ने एलान किया था कि वह टोक्यो ओलंपिक में हिस्सा नहीं लेगा । इसके ठीक बाद ऑस्ट्रेलियाई ओलंपिक कमिटी ने भी अपने खिलाड़ियों को कहा था कि वे सभी अगले साल यानी 2021 को ध्यान में रखते हुए ओलंपिक की तैयारियां करें ।

अमेरिका और न्यूजीलैंड की ओर से भी ओलंपिक को एक साल के लिए टालने का दबाव बन था । ओलंपिक खेलों के लिए जापान के स्टेडियम काफी पहले ही तैयार हो गए थे और बड़ी संख्या में टिकट भी बिक गए थे, कोरोना के कारण अब जापान को अरबों का नुकसान झेलना पड़ रहा है ।

 
कोरोना: मरीजों के लिए रेलवे के 20 हजार कोचों को क्वारंटीन वार्ड में बदलने की तैयारी 

 
रेलवे बोर्ड ने सोमवार को जोनल रेलवे के महाप्रबंधकों को एक पत्र में कहा है कि शुरुआत में 5,000 कोच को पृथक वार्ड में तब्दील करने की जरूरत होगी । इसके लिए उनसे तैयारियां करने को कहा है । 
इसमें कहा गया है कि कोविड-19 से तैयारी के मद्देनजर 25 मार्च को हुई बैठक में फैसला लिया गया था कि कुछ कोचों को क्वारंटीन-आइसोलेशन वार्ड में तब्दील किया जा सकता है । ये फैसला चिकित्सा विभाग की सलाह के बाद लिया गया था ताकि लोगों को क्वारंटीन सुविधा दी जा सके । इस मामले में सैन्य बल चिकित्सा सेवा से भी चर्चा हुई थी ।   


भारतीय रेलवे को करीब 20 हजार कोचों की जरूरत होगी जिसमें शुरुआत में 5 हजार कोचों को क्वारंटीन वार्ड में तब्दील किया जाएगा । सिर्फ नॉन एसी कोचों को ही क्वारंटीन वार्ड में बदला जाएगा ।  

बोर्ड ने कहा कि फैसले के पहले रेलवे ने सैन्य बल चिकित्सा सेवा, विभिन्न जोनल रेलवे के चिकित्सा विभागों के साथ विचार-विमर्श किया है । बोर्ड ने कहा है कि पांच जोनल रेलवे कोच सह पृथक वार्ड के लिए प्रारूप पहले ही तैयार कर चुके हैं ।

केंद्रीय स्वास्थ्य मंत्रालय के मुताबिक देश में सोमवार को कोरोना वायरस के मामलों की संख्या 1,071 हो गयी जबकि 29 लोगों की मौत हो चुकी है ।

 
क्रमांक
राज्य/केंद्र शासित प्रदेश
मरीजों की कुल संख्या
ठीक हुए
मौत
1	आंध्र प्रदेश	19	1	0
2	अंडमान और निकोबार द्वीप समूह	9	0	0
3	बिहार	11	0	1
4	चंडीगढ़	8	0	0
5	छत्तीसगढ़	7	0	0
6	दिल्ली	53	6	2
7	गोवा	5	0	0
8	गुजरात	58	1	5
9	हरियाणा	33	17	0
10	हिमाचल प्रदेश	3	0	1
11	जम्मू और कश्मीर	31	1	2
12	कर्नाटक	80	5	3
13	केरल	194	19	1
14	लद्दाख	13	3	0
15	मध्य प्रदेश	33	0	2
16	महाराष्ट्र	193	25	8
17	मणिपुर	1	0	0
18	मिजोरम	1	0	0
19	ओडिशा	3	0	0
20	पुदुचेरी	1	0	0
21	पंजाब	38	1	1
22	राजस्थान	57	3	0
23	तमिलनाडु	50	4	1
24	तेलंगाना	69	1	1
25	उत्तराखंड	7	2	0
26	उत्तर प्रदेश	75	11	0
27	पश्चिम बंगाल	19	0	1
 	 	कुल= 1071	= 100	=29
(नोट- ये आंकड़े 30.03.2020 के 10.30 बजे तक के हैं)

 
लोगों को सैनिटाइज करने के लिए केमिकल से नहलाने के मामले में जांच के आदेश, संबंधित अधिकारियों से मांगा जवाब

 
दिल्ली-पंजाब से घर लौट रहे लोगों को सैनिटाइज करने के लिए सैकड़ों की तादाद में सड़क पर बैठाकर उन्हें केमिकल युक्त पानी से नहला देने के मामले में डीएम ने जांच के आदेश दे दिए हैं । इस घटना के बाद कई लोगों की तबीयत बिगड़ गई थी । डीएम ने यह भी साफ किया है कि इस मामले में दोषी नगर निगम और फायर ब्रिगेड के स्टाफ के खिलाफ कार्रवाई की जाएगी ।

रविवार को फायर ब्रिगेड और नगर निगम की टीमों ने लंबी यात्रा करके बाहर से अपने घर लौट रहे लोगों को सेटेलाइट चौराहे पर इकट्ठा करके उन्हें सड़क पर बैठा दिया और सैनिटाइज करने की बात कहते हुए सोडियम हाइपोक्लोराइड युक्त पानी का स्प्रे कर पूरी तरह नहला दिया । इस दौरान लोगों के मुंह और आंख में भी केमिकल चला गया जिसकी वजह से आंखों में जलन के साथ उन्हें उलटियां भी होने लगी थीं । कई बच्चे इस स्प्रे के बाद रोते-चीखते नजर आए थे । 

यह घटना मीडिया में आने के बाद सोमवार को शासन ने इस पर जिला प्रशासन का जवाब तलब किया । इसके बाद डीएम नितीश कुमार ने इस घटना की जांच का आदेश दे दिया । डीएम ने बताया कि लोगों पर गलत ढंग से स्प्रे करने वाले नगर निगम और फायर ब्रिगेड के स्टाफ का स्पष्टीकरण मांगा गया है । उन पर कार्रवाई भी की जाएगी ।

 
