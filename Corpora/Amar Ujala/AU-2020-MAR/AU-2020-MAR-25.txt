पूर्व सीएम की प्रेस कॉन्फ्रेंस में शामिल पत्रकार भी संक्रमित, कमलनाथ के एकांतवास में जाने की खबर

 
मध्य प्रदेश के पूर्व मुख्यमंत्री कमलनाथ की प्रेस कॉन्फ्रेंस में मौजूद एक पत्रकार भी कोरोना वायरस से संक्रमित पाया गया है । पत्रकार की 26 वर्षीय बेटी लंदन से लौटी थी । 
इस बीच ऐसी खबर है कि पूर्व सीएम कमलनाथ एकांतवास में चले गए हैं । उनके राजनीतिक सलाहकार आरके मिगलानी में कोरोना के लक्षण की आशंका है । हालांकि कांग्रेस ने इसका खंडन किया है । प्रेस कॉन्फ्रेंस में कमलनाथ ने राज्य के मुख्यमंत्री पद से इस्तीफे की घोषणा की थी । उस समय पूर्व मुख्यमंत्री दिग्विजय सिंह समेत कांग्रेस के कई विधायक और प्रदेश के वरिष्ठ अधिकारियों के अलावा 200 पत्रकार मौजूद थे ।
 भोपाल के चिकित्सा एवं स्वास्थ्य अधिकारी सुधीर देहरिया के मुताबिक कोरोना संक्रमित पत्रकार की 26 वर्षीय बेटी 18 मार्च को ही लंदन से भोपाल आई है और उसके नमूनों की जांच में कोरोना वायरस की पुष्टि हुई । दोनों का भोपाल एम्स में इलाज चल रहा है । लंदन से लौटने के बाद यह युवती दो दिन तक अपने परिवार के साथ रही । हालांकि युवती के परिवार में उसकी मां, भाई और घर में काम करने वाले अन्य लोगों की जांच रिपोर्ट निगेटिव आई है ।

यह भी बताया जा रहा है कि पूर्व सीएम कमलनाथ के राजनीतिक सलाहकार आर के मिगलानी भी उक्त पत्रकार से मिले थे । इसके बाद 21 मार्च को उनकी तबीयत थोड़ी खराब हुई थी और 23 मार्च को उन्हें भोपाल के एक अस्पताल में भर्ती कराया गया था । हालांकि कांग्रेस के मध्यप्रदेश इकाई के मीडिया समन्वयक नरेंद्र सलूजा का कहना है कि आरके मिगलानी पूरी तरह स्वस्थ हैं । उनके बारे में फैलाई जा रही सूचना असत्य हैं ।

संपर्क में आने वाले पत्रकारों को आइसोलेशन के निर्देश 
देहरिया ने बताया कि जो भी लोग संक्रमित पत्रकार के संपर्क में थे उनको सलाह दी जाती है कि वह 14 दिनों के लिए घर में स्वयं को अलग कर लें । 6-7 दिन में अगर खांसी, ठंड और बुखार जैसे लक्षण दिखाई दें तो कोरोना नियंत्रण कक्ष में संपर्क करें ।

पत्रकारों में भी घबराहट
एक राष्ट्रीय दैनिक से जुड़े एक वरिष्ठ पत्रकार ने कहा कि कमलनाथ की पत्रकार वार्ता में कांग्रेस के विधायक, नेता, सरकारी अधिकारी और बड़ी तादाद में पत्रकार मौजूद थे । वह भी उनसे मिले थे । हम सभी अब दहशत में हैं । उन्हें उस पत्रकार वार्ता में भाग नहीं लेना चाहिए था । जब वह जानते थे कि उनकी बेटी विदेश यात्रा से वापस आई है । उन्होंने कहा कि पत्रकार वार्ता के दौरान संबंधित पत्रकार से मिलने वाले अन्य पत्रकारों को अब घबराने के बजाय अन्य लोगों से स्वयं को अलग कर लेना चाहिए ।

पत्रकार का व्यवहार गैर जिम्मेदाराना
पत्रकार क्लब के अध्यक्ष दिनेश गुप्ता के मुताबिक यह बहुत ही गैर जिम्मेदाराना व्यवहार है । केन्द्र सरकार ने बार बार विदेश यात्रा करने वाले लोगों और उनसे संपर्क में आने वाले लोगों के बारे में सावधानियों के बारे में सलाह जारी की । इसके बावजूद ऐसा व्यक्ति इतनी अहम जगह पर बड़ी पत्रकार वार्ता में मौजूद था ।
ये नए मामले भी आए सामने
इंदौर के अलग-अलग अस्पतालों में भर्ती दो महिलाओं समेत पांच मरीजों में कोरोना वायरस संक्रमण की बुधवार को पुष्टि हुई । इनमें से किसी भी मरीज ने पिछले दिनों विदेश यात्रा नहीं की थी । यानी वे देश के भीतर ही इस घातक बीमारी की जद में आए हैं ।

मुख्य चिकित्सा एवं स्वास्थ्य अधिकारी डॉ. प्रवीण जड़िया ने बताया कि कोरोना वायरस से संक्रमित पाए गए चार अन्य मरीज इंदौर के ही अलग-अलग इलाकों में रहते हैं । इनमें 50 वर्षीय महिला, 48 वर्षीय पुरुष, 68 वर्षीय पुरुष और 65 वर्षीय पुरुष शामिल हैं । पांच में से तीन मरीज बॉम्बे अस्पताल में, एक अरिहंत में, एक एमवायएच में भर्ती हैं । वहीं तीन मरीज एक ही परिवार के हैं । ये सभी ऋषिकेश घूमने गए थे । 

कर्फ्यू के दायरे से मुक्त है मीडिया
कलेक्टर और जिला दंडाधिकारी श्री लोकेश जाटव ने इंदौर नगर निगम की सीमा में कर्फ्यू की घोषणा कर दी है । कलेक्टर ने कर्फ्यू का जो आदेश जारी किया है उसमें स्पष्ट है कि प्रिंट, इलेक्ट्रॉनिक और सोशल मीडिया को किसी तरह के कर्फ्यू पास की आवश्यकता नहीं है । मीडिया को कर्फ्यू के दायरे से मुक्त रखा गया है ।राज्य में सामने आए पांच नए मामले
इंदौर के अलग-अलग अस्पतालों में भर्ती दो महिलाओं समेत पांच मरीजों में कोरोना वायरस संक्रमण की बुधवार को पुष्टि हुई । इनमें से किसी भी मरीज ने पिछले दिनों विदेश यात्रा नहीं की थी । यानी वे देश के भीतर ही इस घातक बीमारी की जद में आए हैं ।

मुख्य चिकित्सा एवं स्वास्थ्य अधिकारी डॉ. प्रवीण जड़िया ने बताया कि कोरोना वायरस से संक्रमित पाए गए चार अन्य मरीज इंदौर के ही अलग-अलग इलाकों में रहते हैं । इनमें 50 वर्षीय महिला, 48 वर्षीय पुरुष, 68 वर्षीय पुरुष और 65 वर्षीय पुरुष शामिल है । पांच में से तीन मरीज बॉम्बे अस्पताल में, एक अरिहंत में, एक एमवायएच में भर्ती हैं । वहीं तीन मरीज एक ही परिवार के हैं । ये सभी ऋषिकेश घूमने गए थे । 

कर्फ्यू के दायरे से मुक्त है मीडिया
कलेक्टर और जिला दंडाधिकारी श्री लोकेश जाटव ने इंदौर नगर निगम की सीमा में कर्फ्यू की घोषणा कर दी है । कलेक्टर ने कर्फ्यू का जो आदेश जारी किया है उसमें स्पष्ट है कि प्रिंट, इलेक्ट्रॉनिक और सोशल मीडिया को किसी तरह के कर्फ्यू पास की आवश्यकता नहीं है । मीडिया को कर्फ्यू के दायरे से मुक्त रखा गया है ।


 
जिनके घरों के पास दुकानें हैं, उन्हें कर्फ्यू पास की जरूरत नहीं: केजरीवाल

 
कोरोना वायरस के चलते 21 दिन के देशव्यापी लॉकडाउन के बाद दिल्ली के लोगों को जरूरी सामानों की कमी न हो इसके लिए आज दिल्ली के मुख्यमंत्री और उपराज्यपाल ने संयुक्त प्रेसवार्ता की । दोनों ने लोगों से अपील की है कि आप अपने घरों में रहें । परेशान न हों, सभी जरूरत के सामानों की दुकानें बंद नहीं की जाएंगी ऐसे में दुकानों पर भीड़ न लगाएं ।
उन्होंने कहा कि  जो लोग जरूरी सेवाओं से जुड़े हुए हैं उन सब लोगों को हम पास देंगे, जिनके पास आईडी है वो आईडी का इस्तेमाल करें । बाकी जिनके पास आईडी नहीं है वो ई-पास का इस्तेमाल करें । ई-पास के लिए आप 1031 पर फोन करें । ये जरूरी सेवाओं से जुड़े लोगों के लिए हैं आम लोगों के लिए नहीं है ।
 केजरीवाल ने बताया कि जो लोग अपने स्थानीय किराने की दुकानों से खरीदते हैं , जो उनके पड़ोस या कॉलोनियों में स्थित हैं, उन्हें कर्फ्यू पास की आवश्यकता नहीं है । लोगों को अपनी स्थानीय किराने की दुकानों तक जाने के लिए किसी पास की आवश्यकता नहीं है । आप अपनी स्थानीय किराना दुकानों से सब्जियां, दवाएं, दूध और अन्य चीजें खरीद सकते हैं ।

मुख्यमंत्री ने कहा है कि घबराने की जरूरत नहीं है । प्रधानमंत्री मोदी के भाषण के बाद हमने कल देखा कि लोग जरूरी सामानों की दुकानों के बाहर लाइन लगा कर खड़े हो गए । मैं दोबारा लोगों से अपील करता हूं कि घबराकर खरीदारी मत कीजिए । मैं सभी को आश्वस्त करना चाहता हूं कि जरूरी सामान की कोई किल्लत नहीं होगी ।
 


दुकानदारों के लिए ई-पास जारी होगा
मुख्यमंत्री ने बताया कि जरूरी सामानों के उन विक्रेताओं के लिए ई-पास जारी किया जाएगा, जो अपनी दुकानें और फैक्टरियां खोलना चाहते हैं ।

किसी भी तरह की समस्या के लिए हेल्पलाइन जारी
किसी भी तरह की परेशानी होने पर लोगों के लिए दिल्ली पुलिस कमिश्नर की ओर से एक हेल्पलाइन जारी की गई है । केजरीवाल ने कहा कि अगर आपको किसी भी तरह की कोई भी परेशानी हो तो आप इस हेल्पलाइन नंबर- 23469536 पर कॉल कर अपनी समस्या बता सकते हैं ।
केजरीवाल ने बताया कि पिछले 24 घंटे में दिल्ली में कोरोना वायरस के पांच नए केस सामने आए हैं । अब दिल्ली में कोरोना वायरस के 35 मामले हो गए हैं ।

 
यूपी सरकार ने पान मसाले की बिक्री पर लगाई रोक, कहा- थूक से कोरोना संक्रमण फैलने का खतरा

 
यूपी सरकार ने प्रदेश में पान मसाला की बिक्री पर रोक लगा दी है । इस संबंध में खाद्य सुरक्षा एवं औषधि प्रशासन, उत्तर प्रदेश ने आदेश जारी कर दिया है ।
विभाग ने जारी किए गए आदेश में कहा कि कोविड-19 महामारी का संक्रमण एक व्यक्ति से दूसरे व्यक्ति में फैलता है जिसकी रोकथाम के लिए पूरे प्रदेश में 25 मार्च से ही लॉकडाउन घोषित किया गया है ।
 पान मसाला खाकर थूकने और उसके पाउच का उपयोग करने पर संक्रमण फैलने के खतरे को देखते हुए पान मसाला के निर्माण, भंडारण, वितरण और विक्रय पर रोक लगाई गई है ।

 
कोरोना वायरस के चलते जनगणना 2021 का पहला चरण और एनपीआर अपडेशन स्थगित: गृह मंत्रालय

 
कोरोना वायरस के मद्देनजर प्रधानमंत्री नरेंद्र मोदी द्वारा घोषित 21 दिवसीय लॉकडाउन के कारण राष्ट्रीय जनसंख्या रजिस्टर (एनपीआर) को अद्यतन बनाने और 2021 की जनगणना के पहले चरण को स्थगित कर दिया गया है । अधिकारियों ने बुधवार को यह जानकारी दी । दोनों प्रक्रियाएं एक अप्रैल से 30 सितंबर के बीच पूरी की जानी थी ।
गृह मंत्रालय ने एक बयान में कहा कि जनगणना को दो चरणों में पूरा किया जाना था । इनमें पहले चरण के तहत अप्रैल से सितंबर के दौरान मकान सूचीकरण और मकानों की गणना तथा नौ से 28 फरवरी के दौरान आबादी की गणना शामिल है । असम को छोड़कर सभी राज्यों और केंद्र शासित प्रदेशों में 2021 की जनगणना के पहले चरण के साथ ही एनपीआर को अद्यतन किया जाना भी प्रस्तावित था ।
गृह मंत्रालय ने कहा कि कोरोना वायरस महामारी के प्रकोप के कारण केंद्र के साथ-साथ राज्यों और केंद्रशासित प्रदेशों द्वारा भी हाई अलर्ट घोषित किया गया है । बयान के अनुसार इन मुद्दों को ध्यान में रखते हुए 2021 की जनगणना का पहला चरण और एनपीआर का अद्यतन किया जाना अगले आदेश तक स्थगित किया जाता है । अधिकारियों ने कहा कि चूंकि जनगणना और एनपीआर प्रक्रिया में कर्मियों को हर घर जाने और लोगों से मिलने की आवश्यकता होती है । मौजूदा स्थिति के कारण ऐसा करना संभव नहीं है । इसलिए इसे स्थगित करने का निर्णय सरकार द्वारा लिया गया है ।

गृह मंत्रालय ने हाल ही में कहा था कि जनगणना की तैयारी और एनपीआर को अपडेट करने के काम की तैयारियां चरम पर हैं और यह काम एक अप्रैल से शुरू होगा । कई राज्य सरकारों ने एनपीआर का विरोध किया है । इन राज्यों में केरल, पश्चिम बंगाल, पंजाब, राजस्थान, छत्तीसगढ़ और बिहार शामिल हैं ।
कोरोना वायरस के प्रसार को रोकने के लिए प्रधानमंत्री नरेंद्र मोदी ने एक सप्ताह के अंदर दूसरी बार राष्ट्र को संबोधित किया । प्रधानमंत्री ने मंगलवार को लोगों को जागरुक करते हुए कहा कि आने वाले 21 दिन हमारे लिए महत्वपूर्ण हैं । इसलिए आज रात 12 बजे से पूरे देश में संपूर्ण लॉकडाउन होने जा रहा है ।  

प्रधानमंत्री ने कहा कि कोरोना से बचने का इसके अलावा कोई तरीका नहीं है, कोई रास्ता नहीं है । कोरोना को फैलने से रोकना है, तो इसके संक्रमण की सायकिल को तोड़ना ही होगा ।

 
काशी में बोले मोदी, नवरात्रि में नौ परिवारों की लें जिम्मेदारी, डॉक्टरों व अन्य आपात सेवाओं में जुटे लोगों का करें सम्मान

 
कोरोना वायरस के बढ़ते संक्रमण के चलते पूरे देश में 21 दिन के लॉकडाउन की घोषणा कर दी गई है । इन सबके बीच प्रधानमंत्री नरेंद्र मोदी अपने संसंदीय क्षेत्र वाराणसी की जनता से वीडियो कॉन्फ्रेंसिंग के जरिए मुखातिब हो रहे हैं ।  पीएम मोदी के संवाद की खास बातें...
कोरोना से लड़ने में बच्चे निभा रहे अहम भूमिका
मैंने नोटिस किया है कि कोरोना से लड़ने में हमारी बाल सेना अहम भूमिका निभा रही है । 
वे अपने अभिभावकों को समझा रहे हैं कि क्या करना है क्या नहीं । कैसे हाथ धोने हैं और कैसे गलत चीजों को छोड़ना है । 
बहुत से परिवार और अभिभावक अपने बच्चों के वीडियो सोशल मीडिया पर डाल रहे हैं । मैंने भी कुछ देखे हैं । 
मैं एक या दो दिन में ये वीडियो आपके साथ साझा करूंगा । 

कोरोना के इलाज में नीम हकीम न बनें 
आप से निवेदन है कि खुद ही कोरोना का इलाज करने में न जुटें । घर पर रहें और डॉक्टर की सलाह के बाद ही कोई दवा ले । 
अगर कुछ समस्या है, तो उन्हें फोन करें, बात करें और अपनी बीमारी बताएं । 
हमें यह ध्यान रखना होगा कि कोरोना की वैक्सीन अभी तक दुनिया में नहीं बनी है । 
भारत और दुनियाभर के वैज्ञानिक इस वैक्सीन ढूंढने में लगे हुए हैं । 
अगर कोई आपको इसके इलाज की दवा बताता है, तो पहले डॉक्टर से बात करें । 
सफेद कपड़ों में भगवान रूपी हैं स्वास्थ्यकर्मी 
सफेद कपड़े पहने अस्पतालों में स्वास्थ्यकर्मी भगवान की तरह हैं, वे हमें बीमारी से बचा रहे हैं । 
वे अपना जीवन जोखिम में डालकर हमें बचा रहे हैं । इन दिनों स्वास्थ्यकर्मी अस्पताल में 18-18 घंटे काम कर रहे हैं । 
बहुत से लोगों को दो से तीन घंटे ही सोने को मिल रहा है । अन्य सेवाओं से जुड़े लोग भी मेहनत कर रहे हैं । 
हमें इस मुश्किल घड़ी में समाज की सेवा करने वाले लोगों को सलाम करना चाहिए । 

कोरोना का जवाब करुणा से 
कोरोना वायरस न हमारी संस्कृति को मिटा सकता है और न ही हमारे संस्कार मिटा सकता है और इसलिए संकट के समय हमारी संवेदनाएं और जागृत हो जाती हैं । 
कोरोना को जवाब देने का एक तरीका करुणा भी है । यानि कोरोना को करुणा से 
हमें सिर्फ अपने आसपास के लोगों का ही नहीं बल्कि पशु पक्षियों के खाने का भी ख्याल रखना है । 
नवरात्रि में नौ परिवारों की जिम्मेदारी लें 
जिसके पास भी क्षमता हो, वो अगले 21 दिन तक नौ परिवारों की देखभाल की जिम्मेदारी संभालें ।
नवरात्रि मनाने का यही सबसे सही तरीका होगा । लॉकडाउन के दौरान पशु भी परेशानी में हैं ।

आभार प्रकट करना हमारे संस्कार में : मोदी 
प्रधानमंत्री ने कहा कि पिछले कुछ वर्षों में एक परंपरा शुरू हुई है कि हवाई अड्डे पर जब लोग सेना के जवानों को देखते हैं तो उनके सम्मान में खड़े हो जाते हैं । 
कुछ लोग तालियां भी बजाते हैं । ये आभार प्रकट करने का तरीका हमारे संस्कारों में बढ़ना चाहिए । जो लोग आपात सेवाओं में जुटे हैं, हमें उनका आभार प्रकट करना चाहिए । 
डॉक्टरों व अन्य आपात सेवाओं में जुटे लोगों का सम्मान करें 
पीएम मोदी ने कहा कि कुछ स्थानों से ऐसी घटनाएं आई हैं, जिसे दिल को चोट पहुंची है । 
मेरी सभी नागरिकों से अपील है कि अगर कहीं डॉक्टर, नर्स या मेडिकल स्टाफ या अन्य आपात सेवाओं के साथ कोई बुरा व्यवहार हो रहा हो तो उन्हें समझाएं । 
मैंने गृह मंत्रालय और सभी राज्यों के डीजीपी से उन लोगों के खिलाफ सख्त कदम उठाने को कहा है जो डॉक्टर, नर्स और अन्य जरूरी सेवाओं में जुड़े लोगों का समर्थन नहीं कर रहे हैं । 
 
सरकार ने बनाया हेल्पडेस्क, जारी किया व्हाट्सएप नंबर
कृष्णकांत नामक व्यक्ति के सवाल के जवाब में पीएम मोदी ने बताया कि केंद्र सरकार ने हेल्पडेस्क बनाया है । 
व्हाट्सएप के जरिए कोरोना वायरस पर सही जानकारी देने की व्यवस्था की गई है । 
आप चाहें तो 9013151515 नंबर का इस्तेमाल कर अपनी सभी शंकाओं का समाधान पा सकते हैं ।

यह बीमारी लोगों के बीच फर्क नहीं करती 
पीएम मोदी ने कहा कि यह बीमारी लोगों के बीच फर्क नहीं करती, समृद्ध और गरीब दोनों को अपनी चपेट में ले सकती है । 
उन्होंने कहा कि मुझे पता है कि आप सभी के बहुत सारे सवाल होंगे, कुछ चिंताएं भी होंगी और सुझाव भी होंगे, तो आइए, संवाद शुरू करते हैं । 
अगर आप व्हाटसएन नंबर पर अंग्रेजी या हिंदी में नमस्ते लिखेंगे, तो आपको तुरंत जवाब मिलेगा । 
सांसद होने के नाते मुझे काशी में होना चाहिए था : मोदी
इस मुश्किल समय में काशी का सांसद होने के नाते मुझे आपके बीच होना चाहिए था ।
मगर आप दिल्ली की गतिविधियों से भली भांति वाकिफ हैं । यहां व्यस्त होने के बीच भी मैं वाराणसी की स्थिति पूरी नजर रखे हुए हूं । 
मां शैलपुत्री से सब ठीक करने की कामना
नवरात्र के पहले दिन मां शैलपुत्री की पूजा की जाती है । उन्हें प्रकृति की देवी भी कहा जाता है । आज देश जिस संकट के दौर से गुजर रहा है, उसमें हम सभी को मां शैल पुत्री के आशीर्वाद की बहुत आवश्यकता है ।
मेरी मां शैलपुत्री से प्रार्थना है, कामना है, कोरोना महामारी के खिलाफ जो युद्ध देश ने छेड़ा है । उसमें 130 करोड़ देशवासियों को विजय प्राप्त हो । 
महाभारत का युद्ध जीतने में 18 दिन लगे थे । हमें कोरोना से लड़ने के लिए 21 दिन चाहिए । 

 

