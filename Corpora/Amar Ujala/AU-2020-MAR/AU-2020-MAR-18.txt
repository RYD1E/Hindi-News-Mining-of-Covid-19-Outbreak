क्या इन तीन कारणों से कम हैं भारत में कोरोना वायरस के मामले?

 
भारत में अब तक कोरोना वायरस के 152 मामले सामने आए हैं, वही इस जानलेवा वायरस से अब तक तीन लोगों की मौत हुई है । लेकिन लोगों के बीच इस बात सुगबुगाहट है कि भारत जैसी इतनी आबादी में संक्रमितों की संख्या इतनी कम कैसे हैं । 
इस बात का जवाब इस प्रकार मिल सकता है कि अभी तक भारत में कितने लोगों की कोरोना को लेकर जांच की गई है । जहां दक्षिण कोरिया में कोरोना की जांच हर 10 लाख की आबादी में 4,831 लोगों की हुई, चीन में यह आकंड़ा हर 10 लाख पर 2,820 लोगों का है, इटली में दस लाख पर 1,420 लोगों की जांच की गई है । 
वहीं, भारत में जांच का यह अनुपात बहुत ही कम है । स्वास्थ्य मंत्रालय के अनुसार, 17 जनवरी तक भारत में अब तक 7,919 लोगों की ही जांच की गई है । डॉक्टरों का कहना है कि इस कारण भारत में अब तक 152 मामले ही सामने आए हैं, जबकि हकीकत यह है कि देश के कई हिस्सों में यह वायरस लोगों के बीच पहुंच रहा है ।  यह वायरस तेजी से एक-दूसरे के माध्यम से देश के नागरिकों के बीच अपने पांव पसार रहा है, इसलिए सरकार को सही आंकड़ों का पता लगाने के लिए ज्यादा से ज्यादा लोगों की जांच करने की जरूरत है । जितने ज्यादा लोगों की जांच की जाएगी, उतना ही इस वायरस को फैलने से रोकने में मदद मिलेगी । 
अभी जांच के लिए यह तरीका अपनाया जा रहा है
फिलहाल अगर आपको कोरोना के लक्षण महसूस हो रहे हैं, तो आप सीधे अस्पताल जाकर इसकी जांच नहीं करवा सकते हैं । आपको सरकार द्वारा जारी की गई हेल्पलाइन नंबर पर फोन करना होता है । 

जब आप हेल्पलाइन नंबर पर कॉल करेंगे तो वे लोग आपसे कई तरह के सवाल करेंगे । जिनमें आप से पूछा जाएगा कि क्या आपने विदेश यात्रा की, विदेश यात्रा करके लौटे व्यक्ति के साथ समय बिताया या फिर आप इस बीमारी से पीड़ित किसी व्यक्ति से मिले थे? अगर आप इस सवाल का हां में उत्तर देंगे तो आपको अस्पताल भेजा जाएगा, जहां आपकी जांच की जाएगी । वहीं, अगर आप का जवाब नहीं होता है तो आपको जांच के लिए नहीं भेजा जाएगा ।  

दरअसल, यह सारी जांच प्रक्रिया आईसीएमआर की गाइडलाइन के अनुरूप की जा रही है । आईसीएमआर गाइडलाइन में कहा गया है कि बीमारी मुख्य रूप से प्रभावित देशों की यात्रा करने वाले व्यक्तियों या पॉजीटिव मामलों के करीबी संपर्क में होती है, इसलिए सभी व्यक्तियों का परीक्षण नहीं किया जाना चाहिए ।

स्वास्थ्य विशेषज्ञ कोरोना वायरस की जांच करने की सरकार द्वारा अपनाई जा रही इस प्रणाली से चिंतित हैं । विशेषज्ञों का कहना है कि भारत की आबादी एक अरब 30 करोड़ हैं और इतनी ज्यादा आबादी वाले देश में जांच बहुत कम किया जा रहा है । 

विशेषज्ञों ने बताया कि भारत का यह तरीका जांच को सीमित करने वाला है । दूसरी ओर दक्षिण कोरिया, हांग कांग और सिंगापुर में इसके उलट उदार तरीके का प्रयोग किया जा रहा है, जहां वायरस के लक्षण वाले हर व्यक्ति की सरकारी और निजी अस्पतालों में जांच की जा रही है । विशेषज्ञों ने बताया कि अगर भारत दक्षिण कोरिया का मॉडल अपनाए तो मामलों की संख्या 5000 तक पहुंच सकती है । 

 
कोरोना वायरस: जानें किस राज्य का क्या है हाल, कहां क्या-क्या है बंद

 
भारत में अबतक 151 लोग कोरोना वायरस की चपेट में आ चुके हैं । वहीं 5700 से ज्यादा लोगों को एकांतवास में रखा गया है । मंगलवार को इस वायरस के कारण 64 साल के बुजुर्ग की मौत हो गई । यह देश में तीसरी मौत थी । सरकार ने सामुदायिक स्तर पर वायरस फैलने की जांच की तैयारी कर ली है । वहीं ज्यादातर राज्यों ने अपने यहां स्कूल, कॉलेज, यूनिवर्सिटी, सिनेमा हॉल, आंगनबाड़ी केंद्रों आदि पर एहतियान बंद कर दिया है । इसके अलावा दिल्ली में 50 लोगों के इकट्ठा होने पर रोक लगा दी गई है । जानिए किस राज्य का क्या हाल है
केंद्र शासित प्रदेश लद्दाख और जम्मू-कश्मीर
निगरानी- 5, परीक्षण - 113, एकांतवास- 2,088
क्या बंद है- सिनेमा हॉल, स्कूल और कॉलेज
क्या खुले हैं- सभी अस्पताल, सभी जिला मुख्यालयों के कंट्रोल रुम 
पंजाब
निगरानी- 9, परीक्षण- 115, एकांतवास- 1,187
क्या बंद है- सिनेमा हॉल, स्कूल और कॉलेज, धार्मिक आयोजन, राजनीतिक कांफ्रेंस
क्या खुले हैं- सभी अस्पताल, शॉपिंग मॉल्स, रेस्टोरेंट, सरकारी कार्यालय, गुरुद्वारे
हरियाणा
निगरानी- 8, परीक्षण- 70, एकांतवास- 2,529
क्या बंद है- सिनेमा हॉल, स्कूल, कॉलेज, यूनिवर्सिटी, क्लब, मॉल्स
क्या खुले हैं- सभी आपातकालीन सेवा प्रदाता
राजस्थान
निगरानी- 164, परीक्षण- 467, एकांतवास- 1,081
क्या बंद है- सिनेमा हॉल, स्कूल, कॉलेज, आंगवाड़ी
क्या खुले हैं- मॉल्स, अस्पताल, सरकारी कार्यालय
महाराष्ट्र
निगरानी- 900, परीक्षण- 820, एकांतवास- 727
क्या बंद है- सिनेमा हॉल, स्कूल, कॉलेज,
क्या खुले हैं- सभी अस्पताल, सभी जिला मुख्यालय के कंट्रोल रुम्स
कर्नाटक
निगरानी- 165, परीक्षण- 2,572, एकांतवास- 2,146
क्या बंद है- सिनेमा हॉल, स्कूल, कॉलेज, कोचिंग इंस्टीट्यूट, पार्क, म्यूजियम, चिड़ियाघर, आंगनवाड़ी केंद्र
क्या खुले हैं- मेडिकल कॉलेज और अस्पताल, जिला अस्पताल, सामुदायिक स्वास्थ्य केंद्र, सभी आवश्यक सेवा प्रदाता
दिल्ली
निगरानी- 0, परीक्षण- 0, एकांतवास- 185
क्या बंद है- सिनेमा हॉल, स्कूल, कॉलेज, 50 से ज्यादा लोग इकट्ठा नहीं हो सकते
क्या खुले हैं- मॉल, कार्यालय
उत्तर प्रदेश
निगरानी- 0, परीक्षण- 875, एकांतवास- 21
क्या बंद है- स्कूल, शैक्षणिक इंस्टीट्यूट, आंगनवाड़ी केंद्र
क्या खुले हैं- सभी आपातकालीन स्वास्थ्य सेवाएं
उत्तराखंड
निगरानी- 21, परीक्षण- 51, एकांतवास- 291
क्या बंद है- 31 मार्च तक स्कूल, कॉलेज, मॉल्स, सिनेमा हॉल बंद हैं 
क्या खुले हैं- अस्पताल, मेडिकल कॉलेज
पश्चिम बंगाल
निगरानी- 0, परीक्षण- 70, एकांतवास- 12,244
क्या बंद है- सभी शैक्षणिक संस्थान, शराब की दुकानें, थिएटर, मॉल और रिसॉर्ट
क्या खुले हैं- अस्पताल, मेडिकल केंद्र
ओडिशा
निगरानी- 23, परीक्षण- 51, एकांतवास- 720
क्या बंद है- स्कूल, कॉलेज, यूनिवर्सिटी, सिनेमा हॉल
क्या खुले हैं- सभी स्वास्थ्य सेवाएं और सरकारी कार्यालय
तेलंगाना
निगरानी- 54, परीक्षण- 19, एकांतवास- 18
क्या बंद है- सभी शैक्षणिक संस्थान, बैंक्वेट हॉल, बार
क्या खुले हैं- दुकानें, सभी जिला मुख्यालय में मौजूद अस्पताल और कंट्रोल रुम्स
आंध्र प्रदेश
निगरानी- 16, परीक्षण- 82, एकांतवास- 565
क्या बंद है- स्कूल, कॉलेज, सिनेमा हॉल
क्या खुले हैं- सभी जिला मुख्यालय में मौजूद अस्पताल और कंट्रोल रुम्स
केरल
निगरानी- 268, परीक्षण- 1,800, एकांतवास- 18,011
क्या बंद है- स्कूल, कॉलेज, सिनेमा हॉल, जिम, स्टेडियम, चिड़ियाघर
क्या खुले हैं- सभी आपातकालीन स्वास्थ्य सेवाएं
तमिलनाडु
निगरानी- 0, परीक्षण- 0, एकांतवास- 0
क्या बंद है- सभी शैक्षणिक संस्थान, शराब की दुकानें, थिएटर, मॉल और रिसॉर्ट
क्या खुले हैं- अस्पताल, स्वास्थ्य केंद्र
इन राज्यों पर रखी जा रही है नजर
बिहार
परीक्षण- 59, एकांतवास- 274
क्या बंद है- स्कूल, कॉलेज, सभी कोचिंग इंस्टीट्यूट, पार्क, सिनेमा हॉल, संग्रहालय, चिड़ियाघर, आंगनवाड़ी केंद्र
क्या खुले हैं- मेडिकल कॉलेज और अस्पताल, जिला अस्पताल, सामुदायिक स्वास्थ्य केंद्र, शॉपिंग मॉल
मध्यप्रदेश
परीक्षण- 343, एकांतवास- 59
क्या बंद है- स्कूल, कॉलेज, मैरिज हॉल, सिनेमा हॉल, संग्रहालय, सार्वजनिक पुस्तकालय, वाटर पार्क्स, जिम
क्या खुले हैं- सभी आपातकालीन स्वास्थ्य सेवाएं
गोवा
परीक्षण- 21, एकांतवास- 92
क्या बंद है- स्कूल, कॉलेज, कैसिनो, पब, नाइटक्लब, चिड़ियाघर
क्या खुले हैं- मॉल, बाजार, परीक्षा केंद्र
असम
परीक्षण- 38, एकांतवास- 11
क्या बंद है- शैक्षणिक संस्थान, जिमनेशियम, स्वीमिंग पूल, सिनेमा हॉल, राष्ट्रीय उद्यान, टाइगर रिजर्व, चिड़ियाघर, अभ्यारण्य 
क्या खुले हैं- कार्यालय, अस्पताल सार्वजनिक परिवहन, पेट्रोल स्टेशन, एलपीजी स्टेशन
चंडीगढ़
परीक्षण- 343, एकांतवास- 59
क्या बंद है-स्कूल, मॉल, सिनेमा, गार्डन, ऑडिटोरियम, स्वीमिंग पूल
क्या खुले हैं- अस्पताल, हॉस्टल, एयरपोर्ट, रेलवे स्टेशन

 
कोरोना वायरस: महाराष्ट्र में संक्रमितों की संख्या हुई 41, मुंबई में लॉकडाउन फिलहाल टला

 
देश में कोरोना वायरस के सबसे ज्यादा पॉजिटिव महाराष्ट्र में पाए जाने से चिंतित सरकार ने लॉक डाउन का फैसला फिलहाल टाल दिया है । लेकिन मुख्यमंत्री उद्धव ठाकरे ने कहा है कि यदि स्थिति बिगड़ी तो मुंबई की लोकल ट्रेन और बेस्ट उपक्रम की लाल बसों का परिचालन बंद किया जाएगा । वहीं, सरकारी दफ्तरों को बंद करने की बजाए 50 फीसदी कर्मचारियों के सहारे काम चलाने की कोशिश की जाएगी ।
उद्धव ने कैबिनेट बैठक के बाद देर शाम पत्रकारों से बातचीत में कहा कि ट्रेन और बस अत्यावश्यक सेवाओं में शुमार हैं । इसलिए फिलहाल, इसका परिचालन बंद नहीं किया जाएगा । उन्होंने लोगों से अपील की है कि कोरोना वायरस के संकट से निपटने के लिए सभी अपनी जिम्मेदारी समझें और सरकार का साथ दें । उद्धव ने सभी धर्मावलंबियों से भी अपील की है कि वे धार्मिक स्थानों पर भीड़ न होने दें । मुंबई के सिद्धिविनायक, शिर्डी के साईंबाबा सहित पंढरपुर विठ्ठल मंदिर बंद करने का स्वागत करते हुए ठाकरे ने अन्य धर्मावलंबियों से भी कहा कि वे इस तरह के कदम उठाएं ।
कोरोना वायरस पॉजिटिव मरीजों की संख्या 41 हुई
महाराष्ट्र में कोरोना का असर लगातार बढ़ता ही जा रहा है । मंगलवार को मुंबई में कोरोना पॉजिटिव एक बुजुर्ग की मौत हो गई । इसी तरह मुंबई और पुणे में भी एक-एक व्यक्ति कोरोना पॉजिटिव पाया गया है । इससे राज्य में कोरोना वायरस पॉजिटिव की संख्या बढ़कर 41 हो गई है । जो कि देश के किसी अन्य राज्य की तुलना में सबसे ज्यादा है ।
मुख्यमंत्री उद्धव ठाकरे ने बताया कि कुल 41 कोरोना पॉजिटिव मरीजों में 28 पुरुष और 13 महिला शामिल हैं । उन्होंने कहा कि आगामी 15 से 20 दिन काफी महत्वपूर्ण हैं । इसलिए जनता को सहयोग करना चाहिए । उन्होंने बताया कि मुंबई के कस्तूरबा अस्पताल में भर्ती एक और कोरोना पॉजिटिव की हालत गंभीर है ।  वहीं, पुणे के संभागीय आयुक्त दीपक म्हैसेकर ने कहा कि पिंपरी-चिंचवड़ में एक और व्यक्ति में कोरोना पॉजिटिव पाया गया है । इससे पुणे में कोरोना पॉजिटिव पीड़ित की संख्या बढ़कर 17 हो गई है । पीड़ित व्यक्ति अमेरिका से दुबई होकर पुणे लौटा है । म्हैसेकर ने बताया कि बीते 24 घंटे में 32 लोगों को डिस्चार्ज भी किया जा चुका है ।
क्या होता है लॉक डाउन
देश में महाराष्ट्र ऐसा राज्य है जहां कोरोना पॉजिटिव पीड़ितों की संख्या लगातार बढ़ रही है । इसके चलते राज्य में स्कूल, कालेज, जिम, स्वीमिंग पूल, थिएटर, मॉल्स आदि पहले ही 31 मार्च तक बंद किए जा चुके हैं । वहीं, परीक्षाएं भी टाल दी गई हैं । पुणे जैसे शहर में आरटीओ में नए लाइसेंस नहीं बन रहे हैं । लॉक डाउन होने से सिर्फ जीवनावश्यक वस्तुएं जैसे अनाज, औषधि, अस्पताल व बैंक जाने के अलावा छोटे बच्चों और बुजुर्गों की देखभाल जरूरी होने पर ही लोग घर से बाहर निकल सकेंगे ।
महाराष्ट्र के सभी निकाय चुनाव स्थगित
कोरोना वायरस के मद्देनजर महाराष्ट्र के सभी निकाय चुनाव स्थगित कर दिए गए हैं । राज्य चुनाव आयोग ने कोरोना संकट को देखते हुए राज्य सरकार की सिफारिश पर यह फैसला किया है । इससे नवी मुंबई और औरंगाबाद महानगरपालिका चुनाव भी स्थगित हो गया है । राज्य चुनाव आयुक्त यूपीएस मदान ने मंगलवार को यह घोषणा की । राज्य चुनाव आयुक्त ने बताया कि कोरोना वायरस के मद्देनजर राज्य सरकार ने निकाय चुनाव टालने का आग्रह किया था । 

इसके तहत राज्य निर्वाचन आयोग ने निकाय चुनाव से संबंधित सभी कार्यक्रम को स्थगित करने का निर्णय किया है । उन्होंने बताया कि राज्य के 19 जिलों में 1 हजार 570 ग्राम पंचायत चुनाव के लिए नामांकन दाखिल करने की प्रक्रिया पूरी की जा चुकी है । यहां 31 मार्च को मतदान होना था । इसी के साथ औरंगाबाद और नवी मुंबई महानगरपालिका सहित नासिक, धुले, परभणी, व ठाणे महानगरपालिका में एक-एक सीट के लिए उपचुनाव कराने की तैयारी की गई थी । अब निकाय चुनाव के लिए दोबारा आदेश जारी किए जाएंगे ।

मध्य रेलवे की 23 और प. रेलवे की 10 ट्रेनें रद्द
कोरोना वायरस संकट के चलते मध्य रेलवे ने 23 और पश्चिम रेलवे ने 10 ट्रेनें रद्द कर दी हैं । मध्य रेलवे के जनसंपर्क अधिकारी ए.के.सिंह ने बताया कि कोविड-19 के एहतियाती उपाय के मद्देनजर ट्रेनें रद्द की गई हैं । वहीं, प. रेलवे के वरिष्ठ जनसंपर्क अधिकारी गजानन महातपुरकर ने बताया कि कोरोना के प्रभाव के कारण यात्रियों की संख्या में कमी के चलते एक अप्रैल तक 10 ट्रेन के 35 फेरे रद्द किए गए हैं ।

 

