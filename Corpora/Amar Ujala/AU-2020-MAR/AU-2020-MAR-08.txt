कोरोना वायरस का संदिग्ध मरीज जिला अस्पताल पहुंचा, 29 फरवरी को दुबई से लौटा था

 
बदायूं । दुबई से लौटे कोरोना वायरस के संदिग्ध मरीज को लेकर परिवार वाले शनिवार रात जिला अस्पताल पहुंचे । जिस पर डॉक्टर ने प्राथमिक उपचार किया । हालांकि परिवार वालों ने उसे भर्ती नहीं कराया है, परिजन युवक को घर ले गए ।
सदर कोतवाली क्षेत्र के एक मोहल्ला निवासी युवक 29 फरवरी को दुबई से लौटा था । वह शुक्रवार को जिला अस्पताल पहुंचा और उसने सीएमएस को बताया कि उसे सर्दी जुकाम है । उसे कोरोना वायरस की आशंका है । इस पर सीएमएस डॉ. बीबी पुष्कर ने उस समय प्राथमिक उपचार करवाते हुए सीएमओ को सूचना दे दी थी । जिस पर युवक अपने घर चला गया । शनिवार रात परिवार वाले पुलिस के साथ युवक को जिला अस्पताल ले गए, जहां डॉक्टर ने उसका मेडिकल परीक्षण किया । डॉक्टर ने उसकी हालत फिलहाल खतरे से बाहर बताई, जिस पर परिवार वाले उसे अपने घर ले गए । परिजनों ने बताया है कि वे सुबह युवक को लेकर जिला अस्पताल आएंगे, तभी उसका ब्लड टेस्ट कराया जाएगा ।

 
कोरोना का खौफः देश में तीन और नए मरीज, अब तक 34 में पुष्टि

 
दुनिया के 97 देशों तक फैल चुके कोरोनावायरस की चपेट में शनिवार को देश में तीन और लोग आ गए । इसके साथ ही संक्रमित मरीजों की संख्या 34 पहुंच गई । लद्दाख के जिन दो लोगों में कोरोना की पुष्टि हुई वे ईरान से लौटे थे । वहीं, तमिलनाडु में पॉजिटिव मिला व्यक्ति ओमान से आया है । पंजाब के होशियारपुर निवासी पिता-पुत्र शुरुआती जांच में संक्रमित मिले हैं ।
दिल्ली में भर्ती संक्रमित पेटीएम कर्मचारी की पत्नी में भी संक्रमण की पुष्टि हुई है । इनके सैंपल जांच के लिए पुणे भेजे गए है । वहीं, जम्मू में गंभीर लक्षण वाले दो मरीजों को आइसोलेशन वॉर्ड में रखा गया है । इस बीच, प्रधानमंत्री नरेंद्र मोदी ने मंत्रियों और वरिष्ठ अधिकारियों के साथ समीक्षा बैैठक कर आइसोलेशन के लिए सुविधा और सही स्थानों की पहचान करने का निर्देश दिया ।
स्वास्थ्य मंत्रालय ने बताया, तीनों नए मरीजों की हालत स्थिर है । वहीं, भारत होकर भूटान पहुंचे संक्रमित अमेरिकी नागरिक के संपर्क में आए 150 लोगों को निगरानी में रखा है । देश में अब तक मिले 34 मरीजों में केरल के तीन लोग पूरी तरह ठीक हो चुके हैं । इटली के 16 पर्यटकों में दो का इलाज जयपुर और बाकी का गुरुग्राम में चल रहा है । दिल्ली के मयूर विहार निवासी व्यक्ति, उसके आगरा निवासी छह रिश्तेदार, गुरुग्राम पेटीएम के एक कर्मचारी और गाजियाबाद में पॉजिटिव मिले एक मरीज का इलाज दिल्ली में हो रहा है । एक आईटी इंजीनियर तेलंगाना में भर्ती है । इस बीच, शुक्रवार सुबह से शनिवार शाम तक देश के विभिन्न हवाई अड्डों पर 573 उड़ानों से आए 73766 यात्रियों की स्क्रीनिंग की गई ।
इटली से लौटे पिता-पुत्र में कोरोना की पुष्टि
होशियारपुर में पॉजिटिव मिले पिता-पुत्र 4 मार्च को इटली से दिल्ली होते हुए श्रीगुरु रामदास इंटरनेशनल एयरपोर्ट पहुंचे थे । हवाई अड्डे पर जांच के बाद उन्हें गुरुनानक देव अस्पताल में दाखिल करवाया गया । सिविल सर्जन डॉ. प्रभदीप कौर जौहल ने बताया, दिल्ली की जांच में दोनों में संक्रमण की पुष्टि हुई है । अब सैंपल पुणे भेजे गए हैं ।

इनके साथ इटली से आई महिला रिश्तेदार की रिपोर्ट निगेटिव है । चार मार्च को इन पिता-पुत्र के साथ सफर करने वाले सभी 104 यात्रियों की स्क्रीनिंग की है ।
जांच के लिए 52 लैब, 57 पर सैंपल लेने की सुविधा
संदिग्धों की संख्या में लगातार वृद्धि के चलते केेंद्र सरकार ने 18 राज्यों तथा केंद्र शासित प्रदेशों में जांच के लिए 52 लैब संचालित किए हैं । इसके अलावा 57 अन्य लैब में नमूने लेने की सुविधा है । स्वास्थ्य अनुसंधान विभाग द्वारा संचालित 109 लैब में नमूने लिए जा रहे हैं । शुक्रवार तक इन केंद्रों पर 3,404 व्यक्तियों के 4,058 नमूनों का परीक्षण हो चुका है । इनमें वुहान से निकाले गए 654 लोगों के 1,308 नमूने भी हैं ।
 
रिंगटोन की जगह जागरूकता संदेश
केंद्र सरकार के निर्देश पर टेलीकॉम कंपनियों ने रिंगटोन की जगह जागरूकता संदेश बजाना शुरू किया है । दूरसंचार विभाग ने कंपनियों से अगले आदेश तक कोरोनावायरस को लेकर जागरूकता वाला ऑडियो संदेश चलाने को कहा है ।
108 भारतीयों का सैंपल लेकर पहुंचा विमान
ईरान से 108 भारतीयों का स्वाब सैंपल लेकर एक विमान शनिवार सुबह 5:30 बजे दिल्ली पहुंचा । इनकी जांच दिल्ली एम्स होगी । जिन लोगों की जांच रिपोर्ट निगेटिव आएगी, सरकार उनकी वापसी का इंतजाम करेगी । ईरान में करीब 2000 भारतीय फंसे हैं । वहीं, महान एयरलाइंस के इस विमान ने सुबह 10:30 बजे वापस तेहरान के लिए उड़ान भरी । भारत में टूरिस्ट वीजा पर आए कई ईरानी नागरिक इस विमान से वापस गए ।

यात्रा तारीख बदलने पर इंडिगो नहीं लेगा चार्ज
निजी विमानन कंपनी इंडिगो ने कोरोना की दहशत को देखते हुए यात्रियों को सहूलियत देने का फैसला किया है । कंपनी ने शनिवार को एलान किया, 12 मार्च से 31 मार्च तक के टिकट में बिना किसी शुल्क यात्रा तिथि में बदलाव किया जा सकेगा । छूट केवल तारीख बदलने पर मिलेगी । टिकट रद्द करवाने पर फायदा नहीं मिलेगा ।
अफवाह से बचें, नमस्ते करें : मोदी
मैं देशवासियों से प्रार्थना करता हूं कि कोरोनावायरस को लेकर अफवाह से बचें । कोई परेशानी होने पर तुरंत डॉक्टर की सलाह लें । पूरी दुनिया आजकल नमस्ते की आदत डाल रही है । हमें भी हाथ मिलाने के बजाय नमस्ते करना चाहिए ।
फीफा 2020 का क्वालीफायर मैच टला
कई राज्यों में आधिकारिक समारोहों सहित होली के सार्वजनिक कार्यक्रम रद हो गए हैं । फीफा 2020 के लिए कतर के खिलाफ 26 मार्च को भुवनेश्वर में होने वाला भारत का क्वालीफायर मैच टाल दिया गया है । महाराष्ट्र के स्वास्थ्य मंत्री राजेश टोपे ने कहा, 29 मार्च से मुंबई में होने वाले आईपीएल को टालने पर चर्चा हो रही है ।

 
कोरोना से सुस्त हो गया दिल्ली का बाजार, भीड़ तो हैं पर नहीं हैं खरीदार

 
कोरोना वायरस ने दिल्ली के बाजारों की रौनक छीन ली है । एक ओर जहां सदर बाजार सूना है वहीं, गाजीपुर मंडी से भी ग्राहक नदारद हो गए हैं । सबसे अधिक मंदी की मार पोल्ट्री उद्योग पर पड़ी है ।
लोगों ने चिकन और अंडे से दूरी बना ली है । ऐसे में भाव अचानक गिर गया है । व्यापारियों का अनुमान है कि सदर बाजार में रोजाना करीब 200 करोड़ रुपये का व्यापार प्रभावित हो रहा है, जबकि पोल्ट्री उद्योग में भी जबरदस्त गिरावट है ।
होली उत्सव पर नफा कमाने के लिए एशिया के सबसे बड़े बाजार सदर में इस त्योहार से जुड़ा चीन का माल अटा पड़ा है, लेकिन खरीदार गायब है । कोरोना वायरस की दहशत के चलते लोग चीन का सामान खरीदने से डर रहे हैं । करीब 100 करोड़ रुपये का होली का माल मंदी की मार झेल रहा है । व्यापारियों का कहना है कि चीन में कोरोना वायरस फैलने से पहले माल आ गया था, लेकिन लोग इतने भयभीत हैं कि रंग-पिचकारी तक नहीं खरीद रहे हैं । दिल्ली व्यापार महासंघ के अध्यक्ष देवराज बावेजा ने बताया कि हर साल की तरह इस साल भी व्यापारियों ने चीन से 100 करोड़ रुपये का माल त्योहार को देखकर आयात किया है । इसमें रंग, पिचकारी, स्प्रे व होली से जुड़े अन्य सामान शामिल हैं । उत्तर भारत में सदर पहुंचकर खरीदार करने वाले गायब है । भीड़ तो सदर बाजार में है, लेकिन लोग होली के सामान से बच रहे हैं ।

उधर, गाजीपुर मंडी के सलीम का कहना है कि पोल्ट्री फार्म प्रोडक्ट से लोगों ने दूरी बना ली है । चिकन तो मंडी पहुंच रहा है, लेकिन खाने वालों की कमी है । ऐसे में चिकन का रेट 180 रुपये प्रति किलो से घटकर 90 रुपये तक गिर गया है । मजबूरी यह है कि पोल्ट्री वाले चिकन को ज्यादा दिन तक नहीं रख सकते हैं । मजबूरन, भाव कम कर बेचना पड़ रहा है ।

 
मटन व मछली की बिक्री पर लगा कोरोनावायरस का डंक, डर-डर कर खरीद रहे लोग

 
कोरोनावायरस का मटन व मछली की बिक्री पर डंक लग चुका है । यही कारण है कि इस बार मटन व मछली की बिक्री कम हो गई है । जिससे दुकानादरों के माथे पर मंदे हुए व्यापार को लेकर चिंता की लकीरें खींच गई हैं । कोरोना के डर के कारण लोग मटन व मछली की खरीदारी करने से भी परहेज कर रहे हैं । 
गोल मार्केट स्थित दुकानदार मोहम्मद आसिम ने बताया कि होली के आसपास हर बार मटन की अच्छी खासी बिक्री हो जाती है । ऐसे में इसके लिए काफी पहले से ही तैयारियां शुरू हो जाती हैं, लेकिन कोरोना के डर के कारण इस बार बिक्री पर करीब 30 फीसदी तक असर पड़ा है । व्यापारी ने बताया कि अमूमन पंजाब, गुजरात व हरियाणा के पाल्यूट्री फॉर्म से माल मंगाया जाता है, लेकिन इन दिनों खपत करने में मुश्किल हो रही है । यही कारण है कि अभी कम ही माल मंगाया जा रहा है । हालांकि, अभी मटन का दाम 600 रुपये किलो है । वहीं, जामा मस्जिद स्थित दुकानदार वसीम ने बताया कि कोरोना
के डर के कारण लोग मटन की खरीदारी से परहेज कर रहे हैं । इस कारण अभी पीछे से माल नहीं मंगाया जा रहा है । इससे पूरा उद्योग बाजार प्रभावित है ।   डर-डर कर मटन खरीद रहे लोग
दुकानदारों ने बताया कि जो कुछ लोग मटन की खरीदारी के लिए पहुंच रहे हैं तो वे भी डर डर कर मटन खरीद रहे हैं । खरीदार दुकानदारों से पहले मटन के बारे में अच्छे से जानकारी लेकर रहे हैं । वहीं, दुकानदारों का कहना है कि कई खरीदार मुंह पर मास्क लगाकर बिक्री करने की भी सलाह दे रहे हैं । जिनसे मटन में कोरोनावायरस न फैले ।

 
आगरा और गाजियाबाद में मिले कोरोना पॉजिटिव, यूपी में अब तक आठ लोगों में पुष्टि

 
प्रदेश में कोरोना पॉजिटिव लोगों की संख्या बढ़ती जा रही है । रविवार को आगरा और गाजियाबाद का एक-एक व्यक्ति पॉजिटिव मिला है । आगरा का नया मरीज संक्रमित लेखाधिकारी परिवार का सदस्य है । प्रदेश में अब कोरोना पॉजिटिव लोगों की संख्या बढ़कर आठ हो गई है । अब तक कुल 409 लोगों के नमूने जांच के लिए भेजे गए हैं । जिनमें से 308 निगेटिव आए हैं ।
संक्रामक रोग निदेशालय के संयुक्त निदेशक डॉ. विकासेंदु अग्रवाल ने बताया कि आईएमएस बीएचयू में भी करोना वायरस की जांच शुरू हो गई । दो नमूने रविवार को बीएचयू भेजे गए हैं । इसके अलावा 267 केजीएमयू लखनऊ, 135 एनसीडीसी दिल्ली, 04 एनआईवी पुणे भेजे गए हैं । 93 नमूनों की रिपोर्ट आना बाकी है । रविवार को तीन नए लोगों को अस्पताल में भर्ती कराया गया है । इनमें से दो को आगरा जिला अस्पताल और एक सफदरजंग अस्पताल में भर्ती कराया गया है । इन सभी में कोरोना वायरस संक्रमण जैसे लक्षण पाए गए हैं और यह आगरा के परिवार के संपर्क में थे । 
आगरा के चार लोगों को भी सफदरजंग अस्पताल दिल्ली में भर्ती कराया गया है । इनमें बीमारी के लक्षण नहीं पाए गए हैं । इनके अलावा छह नए यात्री भी विभिन्न अस्पतालों में भर्ती कराए गए हैं । इनमें से एक हाथरस, चार सिद्धार्थ नगर, एक सफरदरजंग अस्पताल दिल्ली में भर्ती कराया गया है । इसके अलावा प्रदेश के एयरपोर्ट पर अब तक 12,029 यात्रियों की स्क्रीनिंग की जा चुकी है । नेपाल भारत बार्डर पर 10.86 लाख से अधिक लोगों की स्क्रीनिंग की जा चुकी है । 1976 लागों ने अब तक 28 दिन तक निगरानी का समय पूरा कर लिया है । विभिन्न पॉजिटिव लोगों के संपर्क में आए लगभग 330 लोग स्वास्थ्य जांच में सही पाए गए हैं । इनमें से 322 को घर पर निगरानी में रखा गया है ।

 
कोरोनावायरस: यूपी के बरेली में मिला संदिग्ध मरीज, कुछ दिनों पहले ही केन्या से आया है वापस

 
दिल्ली, आगरा और अलीगढ़ के बाद अब उत्तर प्रदेश के बरेली जिले में भी कोरोनावायरस के संकेत नजर आ रहे हैं । बरेली के सुभाषनगर इलाके में कोरोनावायरस का एक संदिग्ध मरीज मिलने की खबर आई है । 
बताया गया कि वह व्यक्ति 24 फरवरी को अफ्रीका के केन्या से बरेली लौटा है । उसमें कोरोनावायर के लक्षण नजर आने के कारण एहतियातन कोरोना वार्ड में भर्ती कराया गया है । फिलहाल उसकी जांच नहीं हुई है । रिपोर्ट आने के बाद ही इस बात की पुष्टि हो पाएगी कि मरीज वाकई कोरोनावायरस से संक्रमित है या नहीं । 
मालूम हो कि भारत में फिलहाल कोरोनावायरस से संक्रमित मरीजों की संख्या 39 है । इनमें से 23 भारतीय और 16 विदेशी नागरिक शामिल हैं । रविवार को केरल में पांच नए मरीजों की पुष्टि हुई है । वहीं, चीन में रविवार को इस वायरस से 27 और लोगों की मौत हुई है । वहीं दिल्ली में कोरोनावायरस के अब तक तीन पॉजिटिव और एक संदिग्ध मामले सामने आए हैं ।  लोगों में कोरोनावायरस को लेकर डर तो है, लेकिन उनसे बार-बार अपील की जा रही है कि वे भीड़-भाड़ वाली जगहों में जाने से बचें, साथ ही समय-समय पर हाथ भी धोते रहें । 

 
भारत और दक्षिण अफ्रीका के मैच पर कोरोना का कहर, धीमी कर दी गई टिकटों की बिक्री, पास पूरी तरह से बंद

 
कोरोना वायरस का असर खेलों पर भी पड़ने लगा है । लखनऊ के इकाना स्टेडियम में 15 मार्च को भारत और दक्षिण अफ्रीका के बीच होने वाले मैच की टिकटों की बिक्री धीमी कर दी गई है । पास तो पूरी तरह से बंद कर दिए गए हैं ।
दरअसल, शुक्रवार को ही बीसीसीआई अध्यक्ष सौरव गांगुली ने एक बयान में कहा है कि मैच तो होंगे, भले दर्शक न आएं । इसके बाद उत्तर प्रदेश क्रिकेट एसोसिएशन (यूपीसीए) ने टिकटों की बिक्री कम कर दी है ।
अधिकारियों को आशंका है कि कहीं टिकटों के रुपये वापस न करने पड़ें । साउथ अफ्रीका सीरीज खेलने भारत आ रही है । एक मैच यूपीसीए को भी मिला है । यह 15 मार्च को इकाना स्टेडियम में होना है ।

टिकटों की बिक्री ऑनलाइन चल रही है । यूपीसीए के पदाधिकारियों के मुताबिक कोरोना के खौफ के चलते टिकटों की बिक्री धीमी है, बीसीसीआई अध्यक्ष के बयान के बाद इसे और भी धीमा कर दिया गया है । 50 हजार की दर्शक दीर्घा वाले इकाना स्टेडियम की अभी 25-30 प्रतिशत टिकटें बिकी हैं । 
यदि भारतीय क्रिकेट कंट्रोल बोर्ड बिना दर्शकों के मैच कराने का निर्णय लेता है तो हमलोग भी उसे स्वीकार करेंगे । फिलहाल अभी टिकट की बिक्री भी काफी कम हुई । बयान के बाद और भी कम कर दी गई है । होली के बाद इस पर मिलकर निर्णय लिया जाएगा । - युद्धवीर सिंह, सचिव, यूपीसीए
 
हाथरस: कोरोना के संदिग्ध रोगी की जांच रिपोर्ट का इंतजार

 
न्यूज डेस्क, अमर उजाला, हाथरस
कोरोना के संदिग्ध रोगी के खून के नमूने को जांच के लिए लखनऊ प्रयोगशाला भेजा गया है । अब स्वास्थ्य विभाग के स्थानीय अधिकारियों को जांच रिपोर्ट का इंतजार है । फिलहाल यह रोगी जिला अस्पताल के आइसोलेशन वार्ड में भर्ती है ।
उल्लेखनीय है कि मुरसान के एक गांव के एक युवक ने स्वास्थ्य विभाग को यह सूचना दी थी कि वह पिछले माह नेपाल से लौटकर आया था और उसे कोरोना वायरस हो सकता है । टीम ने उसके गांव एंबुलेंस भेजी थी और उसे जिला अस्पताल के आइसोलेशन वार्ड में दाखिल कराया था । उसके खून के नमूने लखनऊ प्रयोगशाला भेज दिए गए हैं । वहां से जांच के बाद ही पुष्टि होगी कि वह कोरोना से ग्रसित है या नहीं । इस मामले में जिला एपीडेमोलॉजिस्ट डॉ. पवन कुमार ने बताया कि जांच रिपोर्ट का इंतजार है । तब ही इस बार की पुष्टि होगी कि यह युवक कोरोना वायरस से ग्रसित है या नहीं । फिलहाल वह वार्ड में दाखिल है ।

 
