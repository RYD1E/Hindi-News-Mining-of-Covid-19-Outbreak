कोरोना: पीएम मोदी ने किया राहत कोष का गठन, आप ऐसे कर सकते हैं दान

 
कोरोना वायरस के प्रसार को रोकने और संक्रमितों की सहायता के लिए प्रधानमंत्री नरेंद्र मोदी ने 'प्रधानमंत्री नागरिक सहायता और आपातकालीन स्थिति निधि में राहत' (पीएम- केयर्स) कोष का गठन किया  है । उन्होंने कहा कि यह एक स्वस्थ भारत बनाने में एक लंबा रास्ता तय करेगा और जीवन के सभी क्षेत्रों के लोग इस फंड में दान कर सकते हैं ।
पीएम मोदी ने कहा कि यह मेरे साथी भारतीयों से मेरी अपील है कि वे कृपया कर पीएम- केयर्स फंड में योगदान करें । यह फंड आगे भी आने वाले समय में इसी तरह की संकटपूर्ण स्थितियों से सामना करने में मदद करेगा ।
प्रधानमंत्री ने कहा कि पीएम- केयर्स फंड छोटे से छोटे दान को भी स्वीकार करता है । यह आपदा प्रबंधन क्षमताओं को मजबूत करेगा और नागरिकों की सुरक्षा पर अनुसंधान को प्रोत्साहित करेगा । उन्होंने कहा कि आइए हम भारत को स्वस्थ बनाने और अपनी भावी पीढ़ियों को अधिक समृद्ध बनाने में कोई कसर नहीं छोड़ते हैं । वहीं, पीएम मोदी की इस अपील का असर देखने को मिलना शुरू हो गया है । भारतीय प्रशासनिक सेवा (आईएएस) एसोसिएशन कोरोना से निपटने के लिए प्रारंभिक योगदान के रूप में पीएम- केयर्स फंड में 21 लाख रुपये का सहयोग देगा । साथ ही एसोसिएशन के सभी सदस्य कम से कम एक दिन के वेतन का भी योगदान देंगे । एसोसिएशन ने इस बात की जानकारी दी है ।

दूसरी ओर बॉलीवुड अभिनेता अक्षय कुमार ने भी 25 करोड़ रुपये देने की घोषणा की है । कुमार ने कहा कि यह वह समय है जब हमारे लिए अपने लोगों का जीवन मायने रखता है और हमें इसके लिए कुछ भी करने की जरूरत है । मैंने अपनी बचत से पीएम मोदी के पीएम- केयर्स फंड में 25 करोड़ रुपये का योगदान करने की प्रतिज्ञा की है । जान बचाओ, जान है तो जान है ।
नागरिक और संगठन वेबसाइट pmindia.gov.in पर जा सकते हैं और निम्नलिखित विवरणों का उपयोग करके ‘पीएम केयर्स फंड’ में दान कर सकते हैं । 

खाते का नाम: PM CARES
खाता संख्या: 2121PM20202
IFSC Code: SBIN0000691
Swift Code: SBININBB104
बैंक और शाखा का नाम: भारतीय स्टेट बैंक, नई दिल्ली मुख्य शाखा
यूपीआई आईडी:  pmcares@sbi

भुगतान के निम्नलिखित माध्यम वेबसाइट pmindia.gov.in पर उपलब्ध हैं-

डेबिट कार्ड और क्रेडिट कार्ड
इंटरनेट बैंकिंग
यूपीआई (भीम, फोनपे, अमेजन पे, गूगल पे, पेटीएम, मोबिक्विक)
RTGS/NEFT
इस कोष में दी जाने वाली दान राशि पर धारा 80 (जी) के तहत आयकर से छूट दी जाएगी ।


 
गडकरी का निर्देश- प्रवासी मजदूरों को भोजन, पानी मुहैया कराएं टोल ऑपरेटर

 
केंद्रीय मंत्री नितिन गडकरी ने शनिवार को राष्ट्रीय राजमार्ग विकास प्राधिकरण (एनएचएआई) चेयरमैन और टोल ऑपरेटरों को निर्देश दिया कि वे राष्ट्रीय राजमार्गों पर प्रवासी मजदूरों को भोजन, पानी और दूसरी जरूरी मदद मुहैया कराएं ।
यह आदेश इन खबरों के मद्देनजर दिया गया है कि देश में 21 दिनों के पाबंदियों के चलते प्रवासी मजदूरों को भारी कठिनाइयों का सामना करना पड़ रहा है, वे देश के विभिन्न हिस्सों में फंस गए हैं और राजमार्गों के रास्ते सैकड़ों किलोमीटर की दूरी पैदल तय करने को मजबूर हैं ।
 गडकरी ने कहा कि मैंने एनएचएआई चेयरमैन और राजमार्ग टोल ऑपरेटरों को सलाह दी है कि वे मूल स्थानों की ओर जाने वाले प्रवासी श्रमिकों/ नागरिकों को भोजन, पानी या कोई अन्य सहायता मुहैया करने पर विचार करें ।

सड़क परिवहन और राजमार्ग मंत्री गडकरी ने कहा कि संकट के इस समय में हमें अपने साथी नागरिकों के लिए दयावान बनना होगा । उन्होंने उम्मीद जताई कि टोल ऑपरेटर उनके आह्वान पर सकारात्मक प्रतिक्रिया देंगे । इससे पहले गडकरी ने एनएचएआई से कहा था कि सभी राष्ट्रीय राजमार्गों पर टोल वसूली बंद कर दी जाए, ताकि आवश्यक वस्तुओं के परिवहन में आसानी हो ।

मंत्री ने कहा कि ऐसे लोगों की असुविधा को कम करने के लिए टोल संग्रह रोक दिया गया है, जिन्हें आवश्यक सामानों और मरीजों को ले जाने वाले वाहनों के लिए स्थानीय प्रशासन ने कर्फ्यू पास जारी किए हैं । उन्होंने लोगों से घर में रहने और कोरोना वायरस के प्रसार से लड़ने के लिए स्थानीय अधिकारियों की सलाह का पालन करने का आग्रह भी किया ।

 
नोेएडा के डीएम का आदेश- किराएदारों से इस महीने मांगा किराया तो होगी एक साल की जेल

 
नोएडा-ग्रेटर नोएडा से हो रहे पलायन को रोकने के लिए गौतमबुद्ध नगर के जिलाधिकारी ने बड़ा फैसला लिया है । उन्होंने सभी मकान मालिकों के लिए आदेश जारी किया है कि कोई भी मकान मालिक अगले एक महीने तक किसी किराएदार से किराया नहीं मांगेगा । अगर किसी मकान मालिक ने इस आदेश का उल्लंघन किया तो उसे एक साल की जेल हो सकती है ।

कोरोना वायरस के खतरे को देखते हुए देशभर में 21 दिन के लिए किए गए लॉकडाउन के बाद से ही महानगरों से दिहाड़ी मजदूर, कंपनियों व फैक्टरियों में काम करने वाले लोग अपने मूल निवास के लिए पलायन कर रहे हैं । लोगों का यह पलायन इसलिए हो रहा है कि लॉकडाउन के चलते इनका काम बंद हो गया है और ये लोग किराया देने में असमर्थ हैं । ऐसे में कई लोगों के मकान मालिक उन्हें घर से निकाल रहे हैं, जिसके चलते इन लोगों को पलायन करना पड़ रहा है ।  इन्हीं समस्याओं को ध्यान में रखते हुए गौतमबुद्ध नगर के जिलाधिकारी बीएन सिंह ने आदेश जारी किया है अगले एक महीने तक कोई मकान मालिक किराएदारों से किराया नहीं मांगेगा ।

आदेश में यह भी कहा गया है कि अगर कोई भवन स्वामी इस आदेश का उल्लंघन करते हुए पाया गया तो उस पर दंडात्मक कार्यवाही की जाएगी । इसमें एक साल तक सजा और अर्थदंड या दोनों का प्रावाधान है ।

यदि आदेश के उल्लंघन से किसी भी तरह की जान-माल की क्षति होती है तो यह सजा दो वर्ष भी हो सकती है । अगर कोई भवन स्वामी इसका उल्लंघन करता है तो प्रभावित व्यक्ति इसकी शिकायत इंटीग्रेटेड कंट्रोल रूम के नंबर- 0120-2544700 पर कर सकता है ।

 
नीतीश कुमार बोले- लोगों को स्पेशल बसों से भेजना गलत, पीएम का लॉकडाउन फेल हो जाएगा

 
बिहार के मुख्यमंत्री नीतीश कुमार ने मजदूरों के लिए की गई बसों की व्यवस्था पर सवाल उठाए हैं । उन्होंने कहा कि विशेष बस से लोगों को भेजना एक गलत कदम है । उन्होंने एनडीटीवी से खास बातचीत में कहा कि इससे बीमारी और फैलेगी जिसकी रोकथाम करना सबके लिए मुश्किल हो जाएगा । 
उन्होंने कहा कि लोगों को कहीं से भी बुलाने में समस्या और बढ़ जाएगी । बिहार सरकार चाहती है कि जो लोग जहां हैं, वहीं उनके खाने और रहने की व्यवस्था कर दी जाए । बसों से लोगों को बुलाने से लॉकडाउन फेल से हो जाएगा । बसों से लोगों भेजना गलत कदम है ।
मालूम हो कि दिल्ली-एनसीआर से हजारो की संख्या में लोग अपने घरों को जाने के लिए पैदल ही निकले पड़े हैं । इसमें ज्यादातर दिहाड़ी मजदूर हैं । जिनका काम लॉकडाउन होने से ठप पड़ गया है । इसे देखते हुए ही उत्तर प्रदेश सरकार ने 200 बसों की व्यवस्था की है । कई दिनों से मुश्किलों का सामना कर रहे लोगों को राहत तो जरूर मिली है, लेकिन भीड़ में संक्रमण का खतरा अधिक है । जो कि आगे भयावह रूप ले सकता है । यूपी सरकार की बसें नोएडा और गाजियाबाद से हर दो घंटों में रवाना होंगी । हालांकि दिल्ली सरकार ने इन लोगों के लिए जरूर सामान की व्यवस्था करने का आश्वासन दिया है, लेकिन लोग किसी भी हालत में अपने घर लौटना चाहते हैं ।

हेल्पलाइन नंबर पर फोन ना लगे तो मुख्यमंत्री ऑफिस में फोन करें
नीतीश कुमार ने बिहार के बाहर फंसे लोगों से अपील की है । उन्होंने कहा है कि अगर बिहार को बचाना है और बिहार से प्रेम है तो जो जहां हैं वहीं रहें । सरकार आपके लिए हर जरूरी सामान की व्यवस्था कर रही है । 

नीतीश कुमार ने कहा कि किसी को किसी भी तरह की परेशानी नहीं होगी । लॉकडाउन में फंसे लोग हेल्पलाइन पर फोन के जरिए अपनी लोकेशन बताएं । उनकी मदद की जाएगी । इसके अलावा हेल्पलाइन नंबर पर फोन ना लगे तो मुख्यमंत्री ऑफिस में फोन करें । हर तरह की सहायाता की जाएगी । बिहार में अभी तक नौ लोग कोविड-19 से संक्रमित पाए गए हैं, वहीं एक मरीज की मौत हुई है ।

 
कोरोना वायरस: 69 साल के बुजुर्ग ने अस्पताल में तोड़ा दम, केरल में पहली मौत, 176 संक्रमित मामले

 
देश में सबसे पहले कोरोना वायरस ने केरल में दस्तक दी थी । शुरुआत में यहां तीन मरीज सामने आए थे जिन्हें इलाज के बाद अस्पताल से छुट्टी दे दी गई । लेकिन हाल के दिनों में एक बार फिर केरल कोरोना वायरस से संक्रमित राज्यों में देश में पहले नंबर पर पहुंच गया है । इसी बीच शनिवार को राज्य में इस वायरस से पहली मौत हुई है । केरल में कोरोना वायरस के पॉजिटिव मामलों की संख्या शनिवार तक 176 बताई जा रही है ।
केरल में एर्नाकुलम मेडिकल कॉलेज अस्पताल में कोरोना वायरस का इलाज करा रहे 69 वर्षीय व्यक्ति की शनिवार को मौत हो गई । राज्य में इस संक्रामक रोग से मौत का यह पहला मामला है । सरकारी अस्पताल ने एक बयान में बताया कि एर्नाकुलम के रहने वाले इस व्यक्ति को दुबई से लौटने के बाद 22 मार्च को पृथक वार्ड में भर्ती कराया गया था ।
इसमें बताया गया कि उसे न्यूमोनिया के लक्षणों के चलते अस्पताल में भर्ती कराया गया लेकिन बाद में वह कोरोना वायरस से संक्रमित पाया गया । बयान में बताया गया है कि उसे दिल की बीमारी तथा उच्च रक्त चाप भी था साथ ही उसकी बाईपास सर्जरी भी हो चुकी थी । बुजुर्ग ने सुबह आठ बजे अंतिम सांस ली । बयान के अनुसार, शव परिवार को सौंप दिया गया है ।

 

