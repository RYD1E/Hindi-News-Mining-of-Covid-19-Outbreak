मुंबई समेत महाराष्ट्र के चार शहर पूरी तरह लॉकडाउन, दिल्ली में सभी मॉल बंद

 
महाराष्ट्र में मुंबई समेत पुणे, चिंचवड़-पिंपरी और नागपुर शहर बंद कर दिए गए हैं । सिर्फ आवश्यक सेवाएं ( बैंक, सब्जी और दवा की दुकानें) जारी रहेगीं । वहीं, दिल्ली में भी सभी मॉलों को बंद करने का आदेश दिया गया है । महाराष्ट्र के मुख्यमंत्री उद्धव ठाकरे ने कहा कि लोकल ट्रेने, बसें चलेंगी, मुंबई में सार्वजनिक वाहनों पर रोक लगाना आखिरी कदम होगा ।

मुंबई, पुणे में कार्य स्थल 31 मार्च तक बंद रहेंगे 
मुख्यमंत्री उद्धव ठाकरे ने शुक्रवार को कहा कि मुंबई और पुणे समेत महाराष्ट्र के प्रमुख शहरों में सभी कार्यस्थल 31 मार्च तक बंद रहेंगे । ठाकरे ने कहा कि यह बंद मुंबई, मुंबई मेट्रोपोलिटन क्षेत्र (एमएमआर), पुणे, पिंपरी चिंचवड़ और नागपुर में लागू होगा । उन्होंने बताया कि सरकारी कार्यालय में 25 प्रतिशत उपस्थिति रहेगी ।महाराष्ट्र में अभी तक कोरोना वायरस के 52 मामले सामने आए हैं और इस सप्ताह मुंबई में एक मरीज की मौत हो गई ।ठाकरे ने कहा कि अधिकांश मरीज इन शहरों से हैं और उन्होंने विदेश की यात्रा की थी ।

टेलीविजन पर दिए संबोधन में ठाकरे ने कहा कि केवल अनिवार्य सेवाएं खुली रहेंगी जिसमें भोजन, दूध और दवाइयां शामिल हैं ।उन्होंने कहा कि बैंक खुले रहेंगे । सरकारी कार्यालय में उपस्थिति को बारी-बारी से मौजूदा 50 फीसदी से 25 फीसदी तक किया जाएगा । पहले 50 फीसदी हाजिरी की घोषणा की गई थी । मुख्यमंत्री ने मुंबई में सार्वजनिक परिवहन के बंद होने से इनकार किया । उन्होंने कहा कि कोरोना वायरस के खिलाफ वैश्विक युद्ध इतना है कि लोगों को जीने के लिए घरों में रहना होगा ।

महाराष्ट्र की शिक्षा मंत्री वर्षा गायकवाड़ ने कहा कि कक्षा एक से आठ तक की सभी परीक्षाओं को रद्द कर दिया गया है, सभी छात्रों को बिना परीक्षा के अगली कक्षाओं में पदोन्नत किया जाएगा । कक्षा 9 और 11वीं के लिए परीक्षाएं 15 अप्रैल, 2020 के बाद आयोजित की जाएंगी ।

महाराष्ट्र के स्वास्थ्य मंत्री राजेश टोपे ने बताया कि महाराष्ट्र में तीन और लोग कोरोना वायरस से संक्रमित पाए गए हैं और इसके साथ ही राज्य में संक्रमित लोगों की संख्या 52 हो गई है । टोपे ने कहा कि ये तीन मामले मुंबई, पुणे और पिंपरी-चिंचवड़ में सामने आए हैं ।

दिल्ली के सभी मॉल रहेंगे बंद, किराना और दवाइयों की दुकानों को छूट
वहीं दिल्ली के मुख्यमंत्री अरविंद केजरीवाल ने शुक्रवार को कहा कि कोविड -19 खतरे के मद्देनजर राष्ट्रीय राजधानी में सभी मॉल बंद रहेंगे लेकिन किराना और दवाइयों की दुकानों को इससे छूट दी जाएगी । उन्होंने ट्वीट किया, ‘मौजूदा हालात के मद्देनजर, हम सभी मॉल (उनमें किराना, दवाइयों की दुकानें और सब्जियों की दुकानें छोड़कर) बंद कर रहे हैं ।'

लखनऊ में कैफे, सैलून, ब्यूटी पार्लर तत्काल प्रभाव से बंद करने का आदेश
कोरोना वायरस रोकने के मकसद से लखनऊ जिला प्रशासन ने शुक्रवार को सभी बार, कैफे, हेयर सैलून और ब्यूटी पार्लर तत्काल प्रभाव से बंद करने के आदेश दिए । जिलाधिकारी अभिषेक प्रकाश ने बताया कि बार, कैफे आदि 31 मार्च तक या अगले आदेश तक बंद किए गए हैं । उन्होंने बताया कि यह कदम एहतियातन उठाया गया है और जो लोग इस आदेश का पालन नहीं करेंगे, उनके खिलाफ कानूनी कार्रवाई की जाएगी ।

 
कोरोना: वसुंधरा राजे से ओ'ब्रायन तक, इन नेताओं ने लिया एकांतवास में जाने का फैसला

 
कोरोना वायरस के मामलों जैसे-जैसे बढ़ोतरी हो रही है, वैसे-वैसे नेताओं द्वारा खुद को एकांतवास में रखने में तेजी देखी जा रही है । दरअसल, बॉलीवुड गायिका कनिका कपूर ने लखनऊ में आयोजित एक पार्टी में भाग लिया था, जहां राजस्थान की पूर्व मुख्यमंत्री वसुंधरा राजे और उनके सांसद बेटे दुष्यंत सिंह भी शामिल हुए थे । कनिका ने शुक्रवार को खुलासा किया कि वह कोरोना वायरस से संक्रमित पाई गई है । 
लखनऊ में आयोजित इस पार्टी में कई नेताओं और अफसरों ने भाग लिया था, जिनमें अब डर का माहौल हैं । कनिका की रिपोर्ट पॉजीटिव आने के बाद, नेताओं ने खुद को एकांतवास में रखने का फैसला किया है । 
दुष्यंत सिंह की रिपोर्ट नेगेटिव, एहतियातन खुद को एकांतवास में रखा इसी कड़ी में पूर्व सीएम वसुंधरा राजे और उनके बेटे दुष्यंत सिंह ने खुद को एकांतवास में रख लिया है । हालांकि दुष्यंत सिंह ने खुद की जांच करवाई है, जिसमें उनकी रिपोर्ट नेगेटिव आई हैं । दुष्यंत सिंह की निजी सचिव नीलू श्रीवास्तव ने इस बात की जानकारी दी है । 
दुष्यंत पार्टी से लौटने के बाद संसद की कार्यवाही में भी शामिल हुए थे, जिससे उनके आस-पास बैठे सांसदों में डर का माहौल था । लेकिन उनकी रिपोर्ट नेगेटिव आने के बाद पार्टी से लेकर संसद की कार्यवाही में शामिल तमाम नेताओं ने राहत की सांस ली हैं । दूसरी ओर, सावधानी बरतते हुए दुष्यंत ने खुद को एकांतवास में कर लिया है ।
वसुंधरा राजे ने भी खुद को एकांतवास में रखा
वहीं, पूर्व मुख्यमंत्री वसुंधरा राजे ने जानकारी दी है कि वह अपने बेटे के साथ पार्टी में मौजूद थी, जहां कनिका कपूर भी शामिल थीं । उन्होंने कहा है कि वह एहतियातन एकांतवास में चली गई हैं । 
पूर्व सीएम ने ट्वीट कर कहा, 'कुछ दिन पहले दुष्यंत और उनके ससुराल वालों के साथ मैं लखनऊ में एक डिनर पर गई थी । कनिका कपूर, जो कि कोविड-19 संक्रमित पाई गई हैं, वें भी उस डिनर में बतौर अतिथि मौजूद थीं । सावधानी के तौर पर मैं और दुष्यंत सेल्फ-आइसोलेशन में हैं और हम सभी आवश्यक निर्देशों का पालन कर रहे हैं ।'
डेरेक ओ'ब्रायन भी एकांतवास में गए
दूसरी ओर, टीएमसी सांसद डेरेक ओ'ब्रायन जो संसद की कार्यवाही के दौरान दुष्यंत सिंह के साथ बैठे थे, ने एहतियातन खुद को एकांतवास में कर लिया है । दुष्यंत सिंह की कनिका के पार्टी में शामिल होने की खबर आने के बाद टीएमसी सांसद ने कहा, 'यह सरकार सभी को खतरे में डाल रही है । पीएम खुद को एकांतवास में रखने के लिए कह रहे हैं, लेकिन संसद चल रही है । पार्टी के अगले दिन मैं दुष्यंत के साथ ढाई घंटे तक उनके बगल में बैठा था । दो सांसद और हैं जिन्होंने खुद को एकांतवास में रखा है । इस सत्र को स्थगित कर देना चाहिए ।'
यूपी के स्वास्थ्य मंत्री एकांतवास में गए
इस पार्टी में शामिल अन्य नेताओं में उत्तर प्रदेश के स्वास्थ्य मंत्री जय प्रताप सिंह भी शामिल हैं । कनिका कपूर के कोरोना संक्रमित होने की खबर आते ही मंत्री ने खुद को एकांतवास में कर लिया है । 
कनिका कपूर बॉलीवुड की पहली सेलिब्रिटी हैं, जिनकी कोरोना वायरस की रिपोर्ट पॉजीटिव आई हैं । उन्होंने कहा कि है कि वह पूरी तरह से एकांतवास में हैं और उनकी चिकित्सा देखभाल की जा रही है । ऐसी खबरें थीं कि गायिका यूनाइटेड किंगडम से लखनऊ में आईं थी और उन्हें फ्लू के लक्षण दिखने के बाद शहर के एक अस्पताल में भर्ती कराया गया था ।
केरल में दो विधायक भी एकांतवास में गए, संक्रमित व्यक्ति के साथ ली थीं सेल्फी
केरल में शुक्रवार को दो आईयूएमएल विधायक यह जानने के बाद एकांतवास में चले गए कि वह एक एनआरआई के संपर्क में आए थे, जो कोरोना वायरस से संक्रमित पाया गया । दरअसल, कासरगोड के विधायक एन नेलिकुन्नू और मन्चेश्वरम के विधायक एमसी कमरुद्दीन ने 15 मार्च को एक शादी में भाग लिया था, जहां वह एनआरआई व्यक्ति भी शामिल था । वह हाल ही में दुबई से लौटा था । विधायकों ने उस व्यक्ति के साथ कार में बैठकर सेल्फी भी खिंचवाई थीं । 
अनुप्रिया पटेल ने भी खुद को एकांतवास में रखने का फैसला किया
अपना दल की राष्ट्रीय अध्यक्ष अनुप्रिया पटेल ने खुद को भाजपा के सांसद दुष्यंत सिंह से मिलने के बाद एकांतवास में रखा है, जो लखनऊ में एक पार्टी में शामिल हुए थे, जिसमें गायक कनिका कपूर भी मौजूद थीं । कनिका कपूर ने आज कोरोना वायरस के कारण होने वाली बीमारी कोविड-19 से संक्रमित पाई गई हैं ।
अनुप्रिया पटेल ने एक ट्वीट में कहा कि वह एक कार्यक्रम में गुरुवार को दुष्यंत सिंह से मिलीं थी और इसलिए उन्होंने एहतियात के तौर पर खुद को एकांतवास में रखने का फैसला किया है । उन्होंने ट्वीट कर कहा, 'कल एक कार्यक्रम में मैं मौजूद थी । उस कार्यक्रम में सहयोगी सांसद दुष्यंत सिंह भी मौजूद थे । सावधानी के तौर पर मैं सेल्फ आइसोलेसन में जा रही हूं । सरकार द्वारा आवश्यक दिशा निर्देशो का पालन करुंगी ।'
पार्टी में शामिल कांग्रेस नेता ने भी एकांतवास में जाने का एलान किया
कनिका कपूर की रिपोर्ट पॉजीटिव आने के बाद उस पार्टी में शामिल नेताओं द्वारा एक-एक करके एकांतवास में जाने की खबर आ रही हैं । इसी कड़ी में, पार्टी में शामिल कांग्रेस नेता जितिन पटेल ने भी खुद को एकांतवास में रखने का एलान किया है । 
वरुण गांधी ने एकांतवास में जाने का एलान किया
भाजपा सांसद वरुण गांधी ने शुक्रवार को बताया कि उन्होंने खुद को एकांतवास में कर लिया है क्योंकि वह एक दिन पहले लोकसभा में अपने साथी सांसद दुष्यंत सिंह के बगल में बैठे थे । वहीं, उन्होंने बुधवार को एक जन्मदिन पार्टी में शिरकत की थी, जहां दुष्यंत सिंह भी शामिल हुए थे । 
 
कोरोना से संक्रमित शख्स अमेरिका से लौटा, शादी समारोह में 1,000 लोगों के संपर्क में आया

 
एक तरफ कोरोना से संक्रमित लोगों की संख्या बढ़ती जा रही हैं तो दूसरी तरफ से कुछ कोरोना पॉजिटीव अपनी पहचान छिपाकर सार्वजनिक समारोह में भागीदारी ले रहे हैं । एक ऐसा ही चौकाने वाला वाकया सामने आया है । महाराष्ट्र के कल्याण का एक शख्स अमेरिका से 6 मार्च को लौटा था । ये शख्स कोरोना से संक्रमित है और ऐसा माना जा रहा है कि एक शादी समारोह में के दौरान 1000 से ज्यादा लोगों के संपर्क में आया है ।  
कल्याण और डोंबिवली नगर पालिका ने एक स्पेशल टीम बनाई है जो शख्स से संपर्क में आए लोगों को जानकारी इकट्ठी कर रही है । हालांकि अभी तक किसी में कोरोना के लक्षण नहीं देखे गए हैं । 6 मार्च को ये शख्स अमेरिका से लौटा था और उसी दिन ट्रेन पकड़कर सोलापुर के लिए रवाना हो गया था । हालांकि उस ट्रेन के सभी यात्रियों की जानकारी जुटा ली गई है । 
अधिकारियों ने पुणे पुलिस को पुणे स्टेशन पर उस ट्रेन से उतरने वाले यात्रियों का पता लगाने के निर्देश दे दिए हैं । मार्च 9 को उस शख्स को कोरोना के लक्षण दिखने लगे, शख्स की पत्नी और बेटी भी कोरोना से संक्रमित हैं । मुंबई के कस्तूरबा अस्पताल में उस शख्स का इलाज चल रहा है । केडीएमसी के स्टाफ प्रमुख राजू लावनगरे ने पत्र जारी कर अधिकारियों को निर्देश दिए हैं कि शादी में उस शामिल हुए लोगों का पता लगाया जाए । 10 स्पेशल टीम इस काम में जुटी है । हर टीम में 5 लोग हैं । सोलापुर के जिलाधिकारी ने जानकारी दी कि लोगों की लिस्ट बनाई जा रही है और सभी लोगों के टेस्ट किए जाएंगे ।

 
कोरोना वायरसः दिल्ली में मॉल, ब्यूटी पार्लरों-सैलून बंद, रविवार को नहीं चलेगी मेट्रो

 
देशभर में कोरोना का कहर बढ़ता ही जा रहा है । सिर्फ दिल्ली में अब तक 17 मामले सामने आ चुके हैं । कोरोना अपने तीसरे चरण में न पहुंचे इसे लेकर केंद्र समेत राज्य सरकारें भी अलर्ट हैं । इसी के तहत आज दिल्ली सरकार ने सभी मॉल बंद करने के आदेश दिए  हैं । इसी के साथ दिल्ली के सभी बाजार 21 से 23 मार्च तक बंद रहेंगे । रविवार को मेट्रो का संचालन भी नहीं होगा । हालांकि ग्रॉसरी, दवाइयां और सब्जी की दुकानें खुली रहेंगी । 
दिल्ली के मु्ख्यमंत्री अरविंद केजरीवाल ने कहा कि मौजूदा हालात को देखते हुए, हम सभी मॉल (किराना, फार्मेसी और उनमें सब्जी की दुकानों को छोड़कर) को बंद कर रहे हैं ।
सीएम केजरीवाल ने ये भी बताया कि उन्होंने सभी विभागों के अध्यक्षों और सचिवों से मुलाकात की । 31 मार्च तक सभी गैर-जरूरी बैठकें जो जनता के साथ की जाती हैं वो 31 मार्च तक स्थगित रहेगी । सिर्फ जरूरी गतिविधियां होंगी । गैर-जरूरी स्टाफ को वर्क फ्रॉम होम के निर्देश दिए हैं । सभी स्थायी और अस्थायी कर्मियों को इस अवधि के लिए वेतन दिया जाएगा । जनता कर्फ्यू के दिन कनॉट प्लेस रहेगा बंद
जनता कर्फ्यू के दिन यानी 22 मार्च को कनॉट प्लेस भी बंद रहेगा । यह जानकारी नई दिल्ली व्यापारी संघ के अध्यक्ष अतुल भार्गव ने दी है ।

जनता कर्फ्यू के दिन नहीं चलेंगी हरियाणा रोडवेज की बसें
रविवार को हरियाणा रोडवेज का संचालन बंद रहेगा । 22 मार्च को सुबह 7 बजे से रात 9 बजे तक जनता कर्फ्यू के चलते रोडवेज का संचालन बंद रहेगा । यह निर्देश हरियाणा राज्य परिवहन विभाग द्वारा जारी किया गया है । सभी कर्मचारियों को घर पर रहने के निर्देश दिए गए हैं ।
जनता कर्फ्यू के दिन सैलून और पार्लर रहेंगे बंद
तीनों नगर निगमों के जनस्वास्थ्य विभाग ने शुक्रवार से सभी ब्यूटी पार्लरों, सैलूनों, खेल अकादमियों, मनोरंजन केंद्रों और साप्ताहिक बाजारों को 31 मार्च तक बंद कर दिया है । संबंधित अधिकारियों को इस निर्देश का सख्ती से पालन कराने के भी निर्देश दिए गए हैं ।

दक्षिणी निगम ने अपने 14 विभागों के प्रशासनिक काम को भी 31 मार्च तक बंद कर दिया है । इसमें नागरिक सेवा केंद्र, सामुदायिक सेवा विभाग, शिक्षा विभाग, उद्यान विभाग, भवन विभाग, नगर नियोजन, जांच निदेशालय, चुनाव विभाग, आयुष विभाग शामिल हैं । हालांकि जरूरत पड़ने पर सभी कर्मचारी घर से काम करने के लिए टेलीफोन और ऑनलाइन उपलब्ध रहेंगे । 

वहीं, उत्तरी निगम ने भी 15 आवश्यक व 29 गैर-आवश्यक विभागों और कार्यालयों की सूची बनाई है । आवश्यक विभागों के प्रभारी कार्यालय में उपस्थित होंगे और आवश्यक कर्मचारियों की जरूरत के अनुसार उन्हें कॉल कर सकते हैं । गैरआवश्यक विभागों के प्रभारी यह सुनिश्चित करेंगे कि अधिकारी घर से काम करें और टेलीफोन पर उपलब्ध हों । जरूरत के अनुसार उन्हें कार्यालय में उपस्थित होने के लिए कहा जा सकता है । साथ ही, निगम ने 55 वर्ष से अधिक आयु के बेलदार, माली और सफाईकर्मियों को घर पर ही रहने की छूट दी है । स्वच्छता कर्मी और अन्य कर्मचारी अधिकतम तीन व्यक्तियों के समूह में काम करेंगे ।


नोएडा मेट्रो और नोएडा सिटी बस 22 मार्च को पूरी तरह से बंद 
जनता कर्फ्यू को समर्थन के तौर पर प्रशासन ने फैसला लिया है कि 22 मार्च को नोएडा में मेट्रो और सिटी बस का संचालन नहीं होगा । 

 
