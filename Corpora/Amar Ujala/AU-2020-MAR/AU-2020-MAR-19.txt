पीएम का संबोधन: 22 मार्च को घर से न निकलें...नवरात्र पर मोदी के 9 आग्रह

 
कोरोना वायरस के बढ़ते प्रकोप के बीच आज प्रधानमंत्री नरेंद्र मोदी ने देश से सीधा संवाद किया । उन्होंने कहा कि ये मत सोचिए कि सबकुछ ठीक है । वैश्विक महामारी से निश्चिंत होने की ये सोच ठीक नहीं है । मैं आज 130 करोड़ देशवासियों से ये मांगने आया हूं । मुझे आपके आने वाले कुछ सप्ताह चाहिए । मैं आपका समय मांगता हूं । विज्ञान अभी तक इसकी कोई दवाई या टीका नहीं बना पाया है । हर भारतवासी को सतर्क रहना जरूरी है ।

उन्होंने कहा, सभी केंद्र व राज्य सरकारों के दिशा-निर्देशों का पालन करें । संकल्प लें कि हम खुद संक्रमित होने से बचेंगे और दूसरों को भी बचाएंगे । ऐसे समय में एक ही मंत्र काम करता है । हम स्वस्थ तो जग स्वस्थ । हमारा संकल्प और संयम इस वैश्विक बीमारी से बचाने में बहुत बड़ी भूमिका निभाने वाला है ।   पीएम मोदी ने जनता से नवरात्र पर किए ये 9 आग्रह 
मेरा सभी देशवासियों से आग्रह है कि आने वाले कुछ सप्ताह तक बहुत जरूरी हो तभी अपने घर से बाहर निकलें । हो सके तो काम घर से ही करें ।
मैं आज से जनता कर्फ्यू की मांग करता हूं । यानि जनता के लिए, जनता द्वारा लगाया गया कर्फ्यू । 22 मार्च रविवार को सुबह 7 से रात 9 बजे तक सभी देशवासियों को जनता कर्फ्यू का पालन करना है । जनता कर्फ्यू हमें आने वाली चुनौती से भी तैयार करेगा ।  
हमें 22 मार्च को शाम 5 बजे ताली या थाली बजाकर, सायरन बजाकर सेवाभावियों का धन्यवाद करना चाहिए ।
हमारे परिवार में जो भी वरिष्ठ नागरिक हैं, 60-65 आयु वाले बुजुर्ग, आने वाले कुछ सप्ताह तक वे घर से बाहर न निकलें । 
कोरोना सेनानियों को सम्मान दें, वे जो साफ-सफाई और जरूरी कामों में लगे हैं । जो लोग आर्थिक रूप से संपन्न हैं वो अपने साथ और अपने लिए काम करने वालों का ध्यान रखें । उनका वेतन न काटें ।
हमें देखना है कि हम अस्पतालों पर अनावश्यक दबाव ना बढ़ाएं । रुटीन चेकअप के लिए अस्पताल के लिए न जाएं । ऐसी सर्जरी जो आगे बढ़ सकती है उसे आगे बढ़ा दें ।
इस महामारी का अर्थव्यवस्था पर भी व्यापक प्रभाव पड़ा है । इसके लिए सरकार ने सभी से जानकारी लेने के लिए कोविड-19 टास्क फोर्स का गठन किया है । ये टास्क फोर्स इस महामारी के अर्थव्यवस्था पर पड़ने वाले प्रभाव का आकलन करेगा ।
घबराकर खरीदारी न करें, सामान संग्रह करने की होड़ न लगाएं । हम दूध और आवश्यक वस्तुओं की आपूर्ति कभी नहीं रोकेंगे । जैसे आप सामान्य रूप से खरीदारी करते हैं वैसे ही करें ।

 
आम लोगों के 826 नमूने निगेटिव, आईसीएमआर ने कहा- 25 मार्च तक शांत हो सकता है कोरोना

 
भारतीय आयुर्विज्ञान अनुसंधान परिषद (आईसीएमआर) के वैज्ञानिकों ने कहा है कि सामुदायिक संक्रमण की जांच के लिए लिए गए 1000 सैंपलों में से 826 के निगेटिव आने से बड़ी राहत मिली है । इन नतीजों को देखकर कहा जा सकता है कि अगले छह से सात दिन में स्थिति काफी नियंत्रण में हो सकती है । इसके साथ ही 25 मार्च तक कोरोना से जुड़े मामलों में कमी आ सकती है । साथ ही पृथक मरीजों की अवधि भी पूरी हो जाएगी । इसके बाद कोरोना को लेकर समीक्षा की जा सकेगी ।

जानकारी के अनुसार अगर इन नूमनों में से कुछ पॉजिटिव पाए जाते तो देश में कोरोना के तीसरे चरण में पहुंचने की संभावना बढ़ जाती । लेकिन अब रिपोर्ट को देखकर लग रहा है कि कोरोना वायरस आम लोगों के बीच नहीं फैल रहा है । इस वायरस की चपेट में अभी तक वही लोग आए हैं जो विदेश से लौटे हैं या फिर संक्रमित व्यक्ति के संपंर्क में आए हैं ।  वैज्ञानिकों ने 25 मार्च तक लोगों से सुरक्षित रहने और अपना बचाव करने की अपील की है । इनका कहना है कि मार्च के पहले और दूसरे सप्ताह में कम मरीज सामने आए हैं जबकि तीसरे सप्ताह में फिलहाल दोगुने संक्रमित मरीज अस्पतालों में भर्ती होचुके हैं । बावजूद इसके भारत काफी मजबूत स्थिति में खड़ा है । मरीज भर्ती होने के बाद ठीक भी हो जा रहे हैं । इसलिए लोगों को कोरोना वायरस से घबराने की जरूरत नहीं है ।

(आईसीएमआर) के एक वैज्ञानिक ने बताया, देश के अलग-अलग अस्पतालों में भर्ती मरीजों के भी सैंपल लेकर जांच की गई । मरीज सांस रोग के अलावा अन्य गंभीर बीमारियों से पीड़ित हैं । इनमें से कई आईसीयू में हैं । इनके सैंपल भी निगेटिव मिले हैं । इस परिणाम के बाद ये कहा जा सकता है कि देश के अस्पतालों को भी फिलहाल कोरोना वायरस से कोई खतरा नहीं है । उन्होंने कहा, अब तक देश में 72 लैब कोरोना वायरस की जांच कर रही हैं । इनमें अब तक साढ़े 12 हजार सैंपल की जांच हो चुकी है जिसमें 173 सैंपल पॉजिटिव मिले हैं । 
 

देशभर से इस तरह लिए गए नमूने
अचनाक चलते-फिरते लोगों के हैं 1000 नमूने ।
देश की 52 टेस्टिंग लैब से मंगाए गए थे ये नमूने ।
हर लैब से करीब 20 नमूने लिए गए ।
नमूनों को जांच के लिए अलग-अलग लैबों में भेजा गया ।
ये वो 1000 लोग हैं जिनका कोई भी विदेश यात्रा का इतिहास नहीं ।
आईसीएमआर अब हर हफ्ते इसी तरह सैंपल उठाएगा और जांच करेगा ।

 
गुजरात में भी मिले कोरोना वायरस के दो मरीज  

 
देशभर में कोरोना वायरस के मामले लगातार बढ़ रहे हैं । आज गुजरात में कोरोना वायरस के दो मामले सामने आए । सूरत और राजकोट में दो कोरोना पॉजिटिव मरीज मिले हैं । गुजरात में कोरोना का ये पहला मामला है । 
बता दें कि अभी तक पंजाब, दिल्ली, महाराष्ट्र और कर्नाटक में एक-एक व्यक्ति की मौत हुई है । भारत में फिलहाल कोविड-19 के कुल 173 मामले हैं । अभी तक 20 लोगों का इलाज हो चुका है, या उन्हें अस्पताल से छुट्टी मिल गयी है या फिर वे कहीं और चले गए हैं । जबकि चार लोगों की मौत हो गई है । दिल्ली में अभी तक एक विदेशी नागरिक सहित कुल 12 मामलों की पुष्टि हुई है । महाराष्ट्र में तीन विदेशियों सहित 47 मामले आए हैं । उत्तर प्रदेश में 19, केरल में दो विदेशियों सहित 27, कर्नाटक में 14, लद्दाख में आठ, जम्मू-कश्मीर में चार और तेलंगाना में दो विदेशियों सहित छह मामलों की पुष्टि हुई है ।

राजस्थान में दो विदेशियों सहित सात, गुजरात में दो तमिलनाडु तीन और पंजाब में दो, आंध्र प्रदेश, ओडिशा, उत्तराखंड, पश्चिम बंगाल, पुडुचेरी और चंडीगढ़ में एक-एक मामलों की पुष्टि हुई हैं वहीं हरियाणा में 14 विदेशी नागरिकों सहित 17 मामलों में संक्रमण की पुष्टि हुई है ।

 
पंजाब में कोरोना वायरस से पहली मौत, इटली से होते हुए जर्मनी से लौटा था नवांशहर का बुजुर्ग

 
पंजाब में कोरोना वायरस से पहली मौत सामने आई है । एसबीएस नगर (नवांशहर) में हुई इस मौत के साथ ही देश में इस बीमारी से मरने वालों की संख्या चार पहुंच गई है । 70 वर्षीय जिस बुजुर्ग की मौत हुई है, वह 7 मार्च को जर्मनी से इटली के रास्ते दिल्ली एयरपोर्ट पर पहुंचा था । उसी दिन वह अपने गांव पहुंच गया था । बलदेव पहले से ही मधुमेह और उच्च रक्तचाप का मरीज था । उसे घर में ही चिकित्सीय निगरानी में रखा गया था । 18 मार्च की सुबह उसकी सेहत के बारे में अस्पताल (सीएचसी बंगा) को सूचना दी गई । 
इसके बाद उसे अस्पताल ले जाया गया जहां डॉक्टरों ने उसके ब्लड सैंपल लिए । इसके कुछ समय बाद ही बुधवार को रोगी की कार्डियक अरेस्ट से मौत हो गई । एहतियात बरतते हुए बुधवार को उसका अंतिम संस्कार कर दिया गया । इस दौरान सेहत विभाग की टीम के सदस्य भी मौके पर मौजूद रहे । अंतिम संस्कार में शामिल लोगों को विशेष मास्क और सूट पहनाए गए थे । उसके सैंपल को पीजीआई चंडीगढ़ भेजा गया था जहां जांच के बाद वह कोविड-19 से पीड़ित पाया गया । 
बुजुर्ग की मौत के बाद वीरवार को सेहत विभाग और पुलिस प्रशासन ने पूरे गांव को सील कर दिया । हालांकि वहां किसी में कोरोना के कोई लक्षण नजर नहीं आए थे, लेकिन एहतियातन उनके सैंपल जांच के लिए भेज दिए गए हैं । प्रशासन की ओर से मृतक के संपर्क में आए 17 पारिवारिक सदस्यों को होम क्वारेंटाइन कर दिया गया है । एसएमओ बंगा डॉ. कविता शर्मा ने बताया कि बुधवार सुबह करीब छह बजे बुजुर्ग को दिल में दर्द की शिकायत हुई । परिवार वाले उन्हें सिविल अस्पताल ले गए, लेकिन आधे घंटे बाद ही उनकी मौत हो गई ।
जानकारी के अनुसार बुजुर्ग और उनके साथी कुछ दिनों पहले ही धार्मिक कार्यक्रम के लिए जर्मनी गए थे । छह मार्च को जर्मनी से वापस आते वक्त उन्होंने इटली में विमान बदला था ।

 
फालतू आवाजाही रोकने के लिए ट्रेन और विमान में रियायती टिकट सुविधा रद्द

 
फालतू आवाजाही रोकने के लिए भारत सरकार ने ट्रेन और विमानों में मिलने वाली रियायती टिकट सुविधा रद्द कर दी है । यह आदेश 20 मार्च की आधी रात से अगले आदेशों तक लागू रहेगा । हालांकि मरीजों, छात्रों और दिव्यांगजनों के लिए रेलवे टिकटों की रियायती दर जारी रहेगी ।
उधर, ट्रेनों को 31 मार्च तक रद्द किए जाने का सिलसिला गुरुवार को भी जारी रहा । रद्द की गई ट्रेनों की संख्या 330 पर पहुंच गई है । रेलवे ने आदेश में कहा है कि अभी तक टिकट पर कुल 53 श्रेणियों में रियायत दी जाती थी, लेकिन अब मरीजों, छात्रों और दिव्यांगजनों को रियायत देने वाली 15 श्रेणियां ही लागू होंगी ।
रेलवे ने कहा कि ये कदम कोरोना वायरस के संदिग्ध मरीजों की आवाजाही को नियंत्रित करने और आम आदमी को गैरजरूरी यात्रा करने से रोकने के लिए उठाए जा रहे हैं । इसके जरिये खासतौर पर बुजुर्गों को यात्रा करने से रोकने का लक्ष्य है । रेलवे ने इसके लिए डब्ल्यूएचओ की डाटा रिपोर्ट का हवाला देते हुए कहा कि 60 साल से ज्यादा के लोगों में कोरोना वायरस फैलने और जान जाने की संभावना सर्वाधिक है । रेलवे अधिकारियों का कहना है कि रियायती दर सुविधा पहले से बुक हो चुके टिकटों पर भी लागू होगी । इसके बावजूद किसी बुजुर्ग को रेल यात्रा करते हुए पाए जाने पर उनसे किराये का अंतर वसूला जाएगा । 

 


