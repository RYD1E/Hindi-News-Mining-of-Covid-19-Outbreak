 देश में अबतक 114 संक्रमित, जानें दिनभर का अपडेट

 
कोरोना वायरस के कारण देश में मरीजों की संख्या बढ़कर 114 हो गई है । वहीं दूसरी ओर सोमवार को इस मामले में सुप्रीम कोर्ट में एक जनहित याचिका दायर की गई है । इसके अलावा देश के मंदिरों में भी श्रद्धालुओं के आने पर रोक लगाई गई है । इस खतरनाक वायरस को लेकर 16 मार्च को दिन भर क्या-क्या हुआ, यहां एक क्लिक पर जानिए पूरी अपडेट...


 
भारत में कोरोना वायरस के अब तक 114 मामले सामने आ चुके हैं ।
कोरोना वायरस का मामला सोमवा को सुप्रीम कोर्ट पहुंच गया । इस वायरस पर काबू पाने की दिशा में कदम उठाने की मांग लोकर एक जनहित याचिका दायर की गई है ।
कोरोना से लड़ने के लिए प्रधानमंत्री नरेंद्र मोदी ने लोगों से सुझाव मांगे हैं । पीएम ने सोमवार को इस संबंध में ट्वीट किया ।
केंद्र सरकार ने कोरोना को बढ़ने से रोकने के लिए यात्रा पाबंदियां बढ़ा दी गईं । यूरोपीय संघर, तुर्की और ब्रिटेन से 18 मार्च तक उड़ानों के आने पर प्रतिबंध । साथ ही यूएई, कतर, ओमान से आने वाले यात्रियों को अनिवार्य रूप से 14 दिन अलग रहने के लिए कहा गया है ।
दिल्ली की निचली अदालतों में 31 मार्च तक सिर्फ जमानत के मामलों की सुनवाई होगी ।
महाराष्ट्र के सिद्धि विनायक मंदिर श्रद्धालुओं के लिए बंद, उज्जैन में भस्मआरती में श्रद्धालुओं के शामिल होने पर रोक लगाई गई । इसके अलावा देश के कई प्रमुख मंदिरों ने भक्तों के आने पर रोक लगाई । साथ ही पूजा आदि से जुड़े नियम जैसे मास्क पहनना और हाथ धोना आदि तय किए ।
संसदीय कार्य मंत्री ने ट्वीट कर जानकारी दी कि बजट सत्र कोरोना वायरस के प्रभाव के कारण छोटा नहीं होगा । यह अपने तय कार्यक्रम के अनुसार चलेगा ।

 
कोरोना: उत्तराखंड में प्रदर्शन, शादी और धार्मिक आयोजनों में 50 से ज्यादा लोगों के जुटने पर रोक

 
कोरोना संक्रमण को देखते हुए उत्तराखंड में सरकार ने कर्मचारियों के प्रदर्शन, शादी समारोह, धार्मिक आयोजनों समेत अन्य किसी भी आयोजन में 50 से ज्यादा लोगों के जमा होने पर भी रोक लगा दी है । मुख्य सचिव की अध्यक्षता में सचिवालय में हुई राज्य कार्यकारी समिति (एसईसी) की बैठक में यह फैसला किया गया । 
कोरोना संक्रमण से लड़ने के लिए सोमवार को सरकार ने कई फैसले एक साथ लिए । प्रदेश सरकार का जोर सोशल डिस्टेंसिंग पर है । परेशानी यह है कि एक तरफ कर्मचारियों की हड़ताल जारी है जिसमें रोज हजार से ज्यादा कर्मचारी एक जगह पर जुट रहे हैं ।
दूसरी तरफ, विवाह समारोहों और अन्य धार्मिक, सामाजिक आयोजनों में भी लोग जुट रहे हैं । इसी को देखते हुए सोमवार को मुख्य सचिव उत्पल कुमार सिंह की अध्यक्षता में एसईसी की बैठक में 50 से अधिक लोगों के एक जगह पर जमा होने पर रोक लगाने का फैसला किया गया ।  उत्तराखंड आने के लिए वीजा पर रोक
सरकार ने विदेशी नागरिकों को बीजा देने पर रोक लगा दी है । सीएम ने कहा कि उत्तराखंड आने के लिए किसी भी विदेशी नागरिक को बीजा नहीं दिया जा रहा है । जो विदेशी नागरिक उत्तराखंड में आ चुके हैं, उन पर स्वास्थ्य विभाग की टीम लगातार निगरानी रख रही है । 

कोरोना के खतरे को देखते हुए सरकार ने महत्वपूर्ण निर्णय लिया है । अब प्रदेश में किसी भी सामाजिक, राजनीतिक यह अन्य गतिविधि में 50 से अधिक लोग कहीं पर जमा नहीं होंगे । अगर कर्मचारी कहीं जुटते हैं तो उनकी संख्या भी 50 से अधिक नहीं होनी चाहिए ।  लोगों की सुरक्षा को देखते हुए ही यह कदम उठाया गया है । 
-उत्पल कुमार सिंह, मुख्य सचिव 
सचिवालय में आगंतुकों के प्रवेश पर रोक 
कोरोना संक्रमण से बचाव को लेकर राज्य सचिवालय में आगंतुकों के प्रवेश पर 31 मार्च तक रोक होगी । केवल विशेष मामलों में ही आगंतुकों को प्रवेश की अनुमति होगी । प्रभारी सचिव (एसएडी) भूपाल सिंह मनराल के मुताबिक, अपर मुख्य सचिव की ओर से इस संबंध में दिशा-निर्देश दिए गए हैं ।

कोरोना वायरस को लेकर राज्य सचिवालय में खास एहतियात बरती जा रही है । इसके तहत अब भीड़ भाड़ से बचने के लिए सचिवालय में आगंतुकों के प्रवेश को फिलहाल प्रतिबंधित किया गया है । विशेष मामलों को छोड़कर सामान्य तौर पर पास आफिस प्रवेश पत्र जारी नहीं करेगा । 

सचिवालय प्रशासन की ओर से पहले ही एडवाइजरी जारी की जा चुकी है । सोमवार को सचिवालय के सुरक्षा अधिकारियों ने सचिवालय में दाखिल होने वाले अधिकारियों और कर्मचारियों को सेनेटाइजर दिया ताकि वे अपने हाथ साफ कर सकें ।  
ये लिए गए अन्य फैसले
- संक्रमण से लड़ने को स्वास्थ्य विभाग को 50 करोड़ रुपये जारी 
- इमरजेंसी के दौरान सेवानिवृत्त स्वास्थ्य कर्मियों की सेवाओं का लाभ लिया जाएगा
- मेडिकल कालेज के छात्र, नर्स आदि की इमरजेंसी में तैनाती के लिए इनका प्रशिक्षण होगा
- बसों, सार्वजनिक स्थानों आदि का सेनिटाइजेशन (संक्रमण मुक्त) किया जाएगा
- व्यापक स्तर पर जागरूकता अभियान, स्वास्थ्य विभाग रोज बुलेटिन जारी करेगा
- कोरोना से संबंधित रोगियों और संक्रमण से लड़ने की सुविधाओं की जीआईएस मैपिंग होगी
- आइसोलेशन के लिए भवनों को चिह्नित किया जाएगा । 
- मास्क, सेनेटाइजर और अन्य वस्तुओं की सप्लाई बाधित न होने देना
- सभी विभागों में तालमेल का निर्देश 
घरों से बेवजह बाहर न निकलें लोग : मुख्यमंत्री
मुख्यमंत्री त्रिवेंद्र सिंह रावत ने कोरोना वायरस संक्रमण की रोकथाम के लिए लोगों से सहयोग की अपील की है । उन्होंने कहा कि लोग घरों से बेवजह बाहर न निकलें और भीड़भाड़ वाले सार्वजनिक स्थानों पर जाने से बचें । जरूरी काम होने पर ही घरों से बाहर निकलें ।

सोमवार को सचिवालय में मीडिया से बातचीत में मुख्यमंत्री ने कहा कि कोरोना वायरस को लेकर सरकार पूरी तरह से सतर्क है । सरकार की कोशिश है कि प्रदेश में वायरस न फैले । जिन देशों में यह वायरस फैला है, वहां जनता के सहयोग से नियंत्रण किया गया । सीएम ने कहा कि होटल व रेस्टोरेंट को बंद नहीं किया जा सकता है । हालांकि होटलों व रेस्टोरेंट के लिए भी एडवाइजरी जारी की गई है । सरकार प्रतिदिन कोरोना वायरस को लेकर समीक्षा कर रही है । स्वास्थ्य विभाग की ओर से कड़ी निगरानी रखी जा रही है ।

सीएम ने कहा कि स्पेन के शैक्षिक भ्रमण से लौटे एक प्रशिक्षु आईएफएस अधिकारी में कोरोना वायरस का संक्रमण पाया गया है । विदेश से लौटे सभी प्रशिक्षु आईएफएस अधिकारियों को निगरानी में रखा गया है ।

कालाबाजारी पर होगी कड़ी कार्रवाई
मुख्यमंत्री ने कहा कि प्रदेश में यदि कोई भी व्यापारी सेनिटाइजर और मास्क की कालाबाजारी करता है तो उसके खिलाफ खाद्य वस्तु अधिनियम के तहत कड़ी कार्रवाई की जाएगी । कोरोना वायरस को लेकर सेनिटाइजर और मास्क की डिमांड बढ़ी है । लेकिन संक्रमण से बचने के लिए साबुन से भी हाथ धो सकते हैं । इसके लिए सेनिटाइजर ही जरूरी नहीं है ।


 
वैज्ञानिक ने बताया- भारत पर नहीं है अमेरिका-यूरोप जैसा कोरोना का खतरा, यह है इसकी वजह

 
देश में कोरोना वायरस से पीड़ितों की संख्या 100 के पार पहुंच चुकी है । दो कोरोना पीड़ितों की मौत भी हो चुकी है । हमारे लिए यह खतरा कितना बड़ा है और क्या हम इस खतरे से निबटने में सक्षम हैं । कुछ ऐसे ही सवालों को लेकर हमारे विशेष संवाददाता अमित शर्मा ने इंडियन काउंसिल ऑफ मेडिकल रिसर्च (आईसीएमआर या ICMR) के वरिष्ठ वैज्ञानिक डॉक्टर आर. गंगाखेड़कर से मुलाकात की । पेश है वार्ता के प्रमुख अंश-
प्रश्न- सर, कोरोना वायरस को फैलने से रोकना ही इस खतरे से बचने का सबसे सही तरीका बताया जा रहा है । मगर यूरोप की जनता अपेक्षाकृत ज्यादा पढ़ी-लिखी और कानून को मानने वाली है, जबकि हमारी जनता अपेक्षाकृत कम शिक्षित और सरकारों की एडवाइजरी के प्रति लापरवाह है । ऐसे में देश में कोरोना के प्रसार को रोकना कितना संभव हो पाएगा?
जवाब : देखिए, इसी मामले का एक पहलू यह भी है कि कोरोना वायरस के फैलने का सबसे बड़ा कारण मोबिलिटी है । इटली जैसे देशों की जनता विभिन्न कारणों से बहुत ज्यादा घूमती है । केवल ट्रेन से ही लोग पूरा यूरोप घूम लेते हैं । इटली में कोरोना के इतना ज्यादा फैलने के पीछे भी यही कारण है कि वे लोग चमड़े की चीजों के व्यापार में वुहान खूब आते-जाते रहे हैं । यही कारण है कि विभिन्न यूरोपीय देशों में कोरोना का वायरस बहुत तेजी के साथ फैलता चला गया जबकि हमारे देश की बात करें तो हमारे लोग बहुत कम मोबाइल हैं । विदेश जाने वालों की संख्या तो बहुत ही कम है । यही कारण है कि भारत में कोरोना का वायरस तेजी से नहीं फैला ।

दूसरी बात, अभी तक का अनुभव बताता है कि यह वायरस अपेक्षाकृत वृद्ध लोगों को अपना शिकार बना रहा है । मगर भारत में युवा लोगों की संख्या बहुत ज्यादा है । यही कारण है कि हमारे यहां इसके कम लोग शिकार हुए । हालांकि आपकी बात सही है । जनता के सहयोग के बिना इस समस्या से निपटने में दिक्कतें आ सकती हैं । इसलिए हम सब लोगों से खुद को ज्यादा से ज्यादा सुरक्षित रखने की अपील कर रहे हैं ।

प्रश्न- इस बात पर खूब चर्चा हो रही है कि गर्मी आते ही यह वायरस सुस्त हो जाएगा या इसका असर कम हो जाएगा । आपका अनुभव क्या है?

जवाब : देखिए, विज्ञान तथ्यों पर यकीन करता है । यह समस्या दिसंबर के अंत में शुरू हुई है और अभी भी मार्च का महीना चल रहा है । गर्मी में यह वायरस किस प्रकार से व्यवहार करेगा, इसकी प्रकृति में किस तरह का अंतर आएगा, इस विषय पर हमारे पास कोई ठोस प्रमाण नहीं हैं । ऐसे में पूरे यकीन के साथ अभी हम कुछ भी नहीं कह सकते । गर्मियों के आने के बाद ही हम इस पर कुछ कहने की स्थिति में होंगे ।

प्रश्न- क्या हमने अपने नागरिकों को कोरोना वायरस से बचाने के लिए सही समय पर पर्याप्त कदम उठाए हैं? अगर यह तेजी से फैलता है तो क्या हम उस चुनौती से निपटने में सक्षम हैं?

जवाब : हमारे देश में 30 जनवरी को केरल में सबसे पहला मामला सामने आया था जबकि वुहान की स्थिति को देखते हुए हमने 17 जनवरी को ही इसके संदर्भ में जरूरी कदम उठाना शुरू कर दिया था । लोगों को एडवाइजरी जारी करने के साथ ही अलग-अलग जगहों पर सेंटर तैयार किए जा चुके थे । ऐसे में आप कह सकते हैं कि हमने पर्याप्त समय रहते कदम उठा लिए थे । इसी का असर कह सकते हैं कि कोरोना का असर हम पर कम हुआ ।

प्रश्न- डॉक्टरों की संख्या और मरीजों से उनका अनुपात हमारे देश में काफी खराब स्थिति में है । ऐसे में अगर स्थितियां बिगड़ती हैं तो क्या हम उससे निपटने की स्थिति में हैं?

जवाब : जब भी इस तरह की कोई स्थिति आती है तो दूसरे क्षेत्र के डॉक्टरों को अलग-अलग जगहों से हटाकर हम मुख्य मोर्चे पर लगा देते हैं । इसके अलावा हमारे पास रेलवे और सेना के डॉक्टरों की भारी-भरकम टीम मौजूद है । ऐसे में यह कोई बड़ी समस्या नहीं है ।

प्रश्न- कोरोना वायरस को लेकर देश में मौजूदा स्थिति क्या है?

जवाब : जहां तक पीड़ितों की संख्या की बात है, यह संख्या 114 तक पहुंच चुकी है । इनमें दो की मौत हो चुकी है । मगर हमारे लिए अच्छी खबर यह है कि कोरोना के पीड़ित ठीक होकर, स्वस्थ होकर घर लौट रहे हैं । इनकी संख्या भी लगभग एक दर्जन से ज्यादा हो गई है । ऐसे में पूरी उम्मीद है कि हम सब मिलकर इस खतरे से निपटने में कामयाब रहेंगे ।

प्रश्न- अभी टेस्टिंग और जांच की क्या सुविधा उपलब्ध है?

जवाब : देश की 70 अलग-अलग जगहों पर कोरोना से संबंधित टेस्ट किए जा रहे हैं । 56 सेंटरों से सैंपल इकट्ठे किए जा रहे हैं । दो एजेंसियों को सैंपलों को टेस्टिंग सेंटरों तक पहुंचाने की जिम्मेदारी दी गई है । इसके अलावा पुणे और चेन्नई में दो जगहों पर कोरोना के वायरस पर शोध चल रहा है । हमारी कोशिश है कि हम जल्द से जल्द कोरोना का उचित इलाज खोज लें ।

प्रश्न- आप कोरोना से बचने के लिए लगातार विभिन्न सलाह दे रहे हैं । हमारे पाठकों के लिए बताएं कि उन्हें कोरोना वायरस के संक्रमण से बचने के लिए क्या करना चाहिए?

जवाब : इससे बचाव का सबसे सही तरीका यही है कि आप कम से कम बाहर निकलें । जब तक इसका समुचित इलाज सामने नहीं आ जाता है, तब तक विशेष सावधानी बरतें । समय-समय पर साबुन से 20 सेकंड तक हाथ धोते रहें । किसी से बात करने के समय कम से कम एक मीटर की दूरी बनाकर रखें, किसी बाहरी चीज के संपर्क में आते हैं तो हाथ धुलने के पहले अपना चेहरा न छुएं । अगर आपको जरा भी शक होता है कि आप कोरोना के वायरस से पीड़ित हो सकते हैं तो बिना देर किए डॉक्टरों से संपर्क करें ।

 
