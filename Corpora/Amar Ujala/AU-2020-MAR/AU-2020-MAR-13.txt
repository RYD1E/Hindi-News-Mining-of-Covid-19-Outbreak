यूपी में कोरोना को महामारी की श्रेणी में रखा गया, 22 मार्च तक सभी स्कूल-कॉलेज बंद

 
कोरोना वायरस से बचाव के लिए मुख्यमंत्री योगी आदित्यनाथ ने सभी स्कूलों और कॉलेजों को 22 मार्च तक बंद करने के निर्देश दिए हैं । अभी कोरोना वायरस संक्रमण को महामारी घोषित नहीं किया गया है, पर एपिडेमिक एक्ट के तहत स्वास्थ्य विभाग को कुछ अधिकार दिए गए हैं । इसका नोटिफिकेशन जल्द जारी किया जाएगा । स्कूलों खोलने या छुट्टी की तारीख आगे बढ़ाने को लेकर 20 मार्च को फिर समीक्षा बैठक की जाएगी ।
मुख्यमंत्री ने यह जानकारी शुक्रवार को लोकभवन में नोवल कोरोना वायरस नियंत्रण की गतिविधियों की समीक्षा बैठक के बाद मीडियाकर्मियों को दी । सिनेमा व मल्टीप्लेक्स की बंदी का निर्णय उनके ऊपर छोड़ दिया गया है । उन्हें भी सफाई व आवश्यक सावधानी बरतने के निर्देश दिए गए हैं ।

 जहां परीक्षाएं चल रहीं हैं, वहां चलती रहेंगी  
मुख्यमंत्री ने कहा कि जिन स्कूल-कॉलेजों में परीक्षाएं चल रही हैं, वहां चलती रहेंगी, जहां शुरू नहीं हुई हैं, वहां स्थगित कर दी गई हैं । बेसिक से लेकर उच्च व तकनीकी कॉलेज, स्किल डेवलपमेंट से जुड़े सेंटर 22 मार्च तक बंद रहेंगे । बेसिक शिक्षा परिषद की परीक्षाएं स्थगित कर दी गई हैं । अब ये परीक्षाएं 23 मार्च से 28 मार्च तक होंगी । 20 मार्च को समीक्षा बैठक के बाद जरूरत पड़ने पर तारीख पुन: बढ़ाई जा सकती है ।
 
योगी ने कहा कि परीक्षा के पहले कक्षाओं में साफ -सफाई हो, परीक्षार्थियों के हाथ धुलने की व्यवस्था हो । स्वास्थ्य विभाग अस्पतालों में, नगर विकास विभाग निकायों में, पंचायती राज व ग्राम्य विकास विभाग हर ब्लॉक में जागरूकता कार्यक्रम करेगा । बेसिक शिक्षा परिषद से सभी स्कूलों में हैंडबिल, पोस्टर व जागरूकता अभियान चलाने के लिए कहा गया है । माध्यमिक व उच्च शिक्षण संस्थानों में भी जागरूकता फैलाई जाएगी । स्वास्थ्य विभाग महिला कल्याण विभाग के सहयोग से आशा एवं आंगनबाड़ी कार्यकर्ताओं को वायरस की रोकथाम के संबंध में जानकारी देगा । इसके बाद ये सभी लोगों को जागरूक करेंगी । स्कूल चलो अभियान तीन अप्रैल से चलाया जाएगा ।
गोरखपुर मेडिकल कॉलेज में भी लिए जाएंगे नमूने
मुख्यमंत्री ने बताया कि वायरस की जांच से संबंधित नमूने गोरखपुर मेडिकल कॉलेज में भी लिए जाएंगे । वहां नेशनल इंस्टीट्यूट ऑफ वायरोलॉजी (एनआईवी) पुणे का सेंटर है । उनके पास वायरस पहचानने की आधारभूत सुविधाएं हैं । केजीएमयू, एसजीपीजीआई, बीएचयू और एएमयू अलीगढ़ में नमूने की जांच की व्यवस्था है । सभी जिलों में आइसोलेशन वार्ड हैं । इस अभियान में आईएमए का सहयोग भी लिया जा रहा है ।

हर व्यक्ति को मास्क लगाने की जरूरत नहीं
योगी ने कहा कि हर व्यक्ति को मास्क लगाने की जरूरत नहीं है । जो संक्रमित या संदिग्ध हैं, वही मास्क लगाएं । मास्क व ग्लब्स की उपलब्धता सुनिश्चित की जाएगी । कहीं भी मास्क या सेनेटाइजर का स्टॉक करने और कालाबाजारी की सूचना मिली तो उस पर सख्त कार्रवाई होगी । प्रदेश के 75 जिलों के अस्पतालों में 820 बेड और 24 मेडिकल कॉलेजों में 448 बेड आरक्षित किए गए हैं । कुल 1268 आइसोलेशन बेड की व्यवस्था की गई है । इसके अलावा 1155 कोरेनटाइन बेड की व्यवस्था की गई है ।

प्रदेश सरकार ने चीन में वायरस का संक्रमण फैलते ही लगभग डेढ़ महीने पहले ही इससे निपटने की तैयारी शुरू कर दी थी । बचाव, नियंत्रण और इलाज के लिए 30 जनवरी 2020 से प्रदेश में डॉक्टरों, पैरामेडिकल स्टाफ, नर्सिंग स्टाफ और अन्य कर्मियों का प्रशिक्षण शुरू हो गया था । अब तक 4100 कर्मी प्रशिक्षित किए जा चुके हैं ।
एयरपोर्ट, रेलवे, बस स्टेशन पर करें स्क्रीनिंग
मुख्यमंत्री ने एयरपोर्ट के साथ ही रेलवे स्टेशन, बस स्टेशन पर भी स्क्रीनिंग की व्यवस्था करने के निर्देश दिए । उन्होंने बताया कि नेपाल सीमा पर अब तक 12.28 लाख से अधिक और एयरपोर्ट पर 17048 यात्रियों की स्क्रीनिंग की गई है । आगरा में विदेशी पर्यटक ज्यादा आते हैं, इसलिए वहां विशेष सतर्कता बरती जा रही है ।

मुख्यमंत्री ने आरोग्य मेला में शामिल होने वाले डॉक्टरों की टीम को ट्रेनिंग देने के लिए कहा है, जिससे जमीनी स्तर पर लोगों को बचाव की जानकारी दी जा सके । बैठक में डिप्टी सीएम केशव प्रसाद मौर्य, डॉ. दिनेश शर्मा, नगर विकास मंत्री आशुतोष टंडन, चिकित्सा शिक्षा मंत्री सुरेश खन्ना, राज्यमंत्री स्वाति सिंह, सतीश द्विवेदी, कपिल देव अग्रवाल, मुख्य सचिव आरके तिवारी मौजूद रहे ।

भीड़ रोकने की एडवाइजरी जारी
प्रदेश सरकार ने सार्वजनिक जगहों पर भीड़ रोकने के लिए एडवाइजरी जारी कर दी है । सरकार फिलहाल भीड़ इकट्ठा करने वाला कोई भी कार्यक्रम नहीं करेगी । भीड़ इकट्ठा करने के आयोजन न करने के निर्देश दिए गए हैं । प्रदेश में एकीकृत कमांड सेंटर भी बनाया जाएगा । साथ ही अपील की गई है कि लोग कोरोना वायरस से घबराएं नहीं । सावधानियां और सतर्कता बरतते हुए साबुन पानी से बार-बार हाथ धोएं । खांसते-छींकते समय मुंह को रुमाल व कपड़े से जरूर ढकें और इधर-उधर नहीं थूकें ।
लखनऊ में तीन और संदिग्ध मरीज मिले, संक्रमित डॉक्टर की हालत में सुधार
ओमान व सऊदी अरब से बृहस्पतिवार को राजधानी लखनऊ लौटे तीन यात्रियों में कोरोना के लक्षण मिलने के बाद लोकबंधु अस्पताल में भर्ती कराया गया है । जांच के लिए सैंपल केजीएमयू भेजा गया है । वहीं, केजीएमयू के आइसोलेशन वार्ड में भर्ती कोरोना संक्रमित महिला डॉक्टर की हालत स्थिर है ।

कोरोना वायरस के खौफ के बीच देश में पहली मौत की पुष्टि हुई है । कर्नाटक में कलबुर्गी के 76 वर्षीय बुजुर्ग की मौत कोरोना के कारण ही हुई थी । बृहस्पतिवार को आई जांच रिपोर्ट में उसके संक्रमित होने का खुलासा हुआ ।

इस बीच, 14 नए मामले सामने आने के बाद संक्रमित मरीजों की संख्या 75 तक पहुंच गई । हरियाणा और दिल्ली सरकार ने एहतियात बरतते हुए इसे महामारी घोषित कर दिया है । दिल्ली के स्कूल, कॉलेज व सिनेमाघर और उत्तराखंड व जम्मू-कश्मीर में सभी स्कूल 31 मार्च तक बंद कर दिए गए हैं ।
खतरे को देखते हुए भारत ने पूरी दुनिया से खुद को अलग किया
केंद्र सरकार ने राज्यों व केंद्रशासित प्रदेशों को महामारी रोग अधिनियम की धारा दो के प्रावधान लागू करने को कहा है । खतरे को देखते हुए भारत ने पूरी दुनिया से अपने को अलग कर लिया है । शुक्रवार शाम 5.30 बजे से सभी देशों का वीजा निरस्त करने का फैसला अमल में आ जाएगा ।

केंद्र सरकार ने मंत्रियों के विदेशी दौरों पर भी रोक लगा दी है । नए मामलों में नौ महाराष्ट्र व एक-एक दिल्ली, लद्दाख व आंध्र प्रदेश और 2 यूपी के हैं । केरल में 17, यूपी में 11 व महाराष्ट्र में 11 मरीज आ चुके हैं । 75 में से 17 विदेशी सैलानी हैं । इनमें 16 इतालवी हैं ।

 
कोरोना : लखनऊ में नहीं मिला कोई नया पॉजिटिव, स्वास्थ्य विभाग ने ली राहत की सांस


 
नोवल कोरोना वायरस से संक्रमित कोई नया पॉजिटिव मरीज सामने न आने से स्वास्थ्य विभाग के अधिकारियों ने राहत की सांस ली है । इसके साथ ही विभाग ने आमजन से सावधानी और सतर्कता बरतने के साथ किसी भी तरह से भयभीत न होने की अपील की है ।
उधर, नौ संदिग्ध यात्रियों को शुक्रवार को विभिन्न अस्पतालों में भर्ती कराया गया है । इनमें से छह लखनऊ, एक आगरा, एक अमरोहा, एक आजमगढ़ और एक सफदरजंग अस्पताल दिल्ली में भर्ती है ।
संक्रामक रोग निदेशालय के संयुक्त निदेशक डॉ. विकासेंदु अग्रवाल ने बताया कि शुक्रवार को 69 नमूने जांच के लिए भेजे गए हैं । इनमें से 39 केजीएमयू, 11 नेशनल सेंटर फॉर डिजीज कंट्रोल दिल्ली, 4 बीएचयू वाराणसी और 3 नमूने एएमयू अलीगढ़ भेजे गए हैं । अब तक 651 नमूने लैब भेजे जा चुके हैं । इनमें से 549 निगेटिव आए हैं, जबकि 92 की रिपोर्ट आनी बाकी है ।
इन जिलों के लोगों में नहीं मिले संक्रमण के लक्षण
उन्होंने बताया कि वायरस संक्रमण वाले लोगों के संपर्क में चार नए लोगों को भी भर्ती कराया गया है । इनमें तीन आगरा और एक नोएडा का है । वहीं आगरा में छह अन्य लोग भी अस्पतालों में भर्ती कराए गए हैं । ये भी संक्रमित लोगों के संपर्क में आए थे लेकिन इनमें बीमारी के लक्षण नहीं मिले हैं ।

नेपाल भारत सीमा पर 7248 लोगों को स्क्रीनिंग की गई, जबकि 1932 गांवों में लोगों को बीमारी के बारे में जानकारी दी गई । प्रदेश में अब तक 141 यात्री कोरोना वायरस लक्षण वाले पाए गए हैं । प्रदेश में रह रहे 2909 यात्रियों की पहचान की गई जो 12 देशों की यात्रा करके आए हैं ।

 
उत्तर प्रदेश में कोरानावायरस: यहां पढ़ें जिलेवार हर अपडेट

 
वाराणसी: विदेश यात्रा और उनके संपर्क में रहे लोगों पर नजर, सिनेमा हॉल बंद
वाराणसी के मंडुवाडीह में एक और शिवपुर में दो कोरेंटाइन सेंटर बनाए गए हैं । यहां उन लोगों को भर्ती किया जाएगा जो विदेश की यात्रा करके लौटे हों या कोरोना वायरस से पीड़ित मरीजों के संपर्क में रहे हों । ऐसे लोगों को यहां 14 दिन तक रखा जाएगा । वहीं डीरेका का सिनेमा घर अनिश्चित काल के लिए गुरुवार को बंद कर दिया गया । पूर्वोत्तर रेलवे ने यह फैसला कोरोना वायरस को देखते हुए लिया है ।

लखनऊ : हाईकोर्ट परिसर में बिना जांच प्रवेश बंद  कोरोना को लेकर एहतियात बरते जा रहे हैं । अब लखनऊ के हाईकोर्ट परिसर में बिना जांच के प्रवेश नहीं मिलेगा । थर्मल स्कैनर से पड़ताल के बाद ही वकील व अन्य लोग अंदर जा सकेंगे । वहीं, जांच में कोई संदिग्ध मिला तो उसे नजदीकी अस्पताल ले जाकर इलाज कराया जाएगा ।

लखनऊ: यूपी में कोरोना महामारी की श्रेणी में
उत्तर प्रदेश सरकार ने भी कोरोनावायरस को महामारी घोषित कर दिया है । इसके साथ ही प्रदेश के सभी स्कूल कॉलेजों को 22 मार्च तक के लिए बंद कर दिया गया है लेकिन जिन स्कूलों में परीक्षा चल रही हैं वहां परीक्षा खत्म होने के बाद उन्हें बंद किया जाएगा । 

अलीगढ़ में पुष्टि होने के बाद आगरा में खलबली
आगरा में कोरोनावायरस का एक और मरीज मिलने से खलबली मच गई है । अबतक आठ को कोरोनावायरस की पुष्टि हुई है । बृहस्पतिवार को नवविवाहिता के जांच के नमूने अलीगढ़ भेजे गए थे । जिनमें कोरोना की पुष्टि हो गई । महिला का पति बंगलुरू में पहले से कोरोना से ग्रसित है । दोनों की शादी एक महीने पहले हुई थी और इटली से हनीमून मनाकर लौटे थे ।

अलीगढ़ में कोरोना वायरस से संक्रमित एक केस की पुष्टि
अलीगढ़ के जवाहरलाल नेहरू मेडिकल कॉलेज में कोरोना वायरस से संक्रमित एक केस की पुष्टि हुई है । मेडिकल कॉलेज में जांच के लिए यह नमूना आगरा से आया था । कुल 12 नमूने मेडिकल कॉलेज में जांच के लिए आए थे जिसमें से एक मरीज को कोरोना वायरस से संक्रमित होने की पुष्टि की गई है । मेडिकल कॉलेज द्वारा शेष सभी नमूने नेगेटिव पाए गए हैं ।

पीलीभीत के एक व्यक्ति की कनाडा में मौत
पीलीभीत के पूरनपुर के क्षेत्र के गांव चंदूइया निवासी 21 वर्षीय सूरत पाल की कनाडा में कोरोना से मौत । उसका भाई सौरभ कनाडा में भर्ती है दोनों भाई एक साल पहले पढ़ाई के लिए कनाडा गए थे ।

अमरोहा में मिला कोरोना संदिग्ध मरीज
अमरोहा में कोरोनावायरस से संबंधित एक संदिग्ध व्यक्ति मिला है जिस जिला अस्पताल में भर्ती कराया गया । संदिग्ध व्यक्ति दुबई एक कंपनी में सुपरवाइजर के रूप में काम करता है । दो मार्च को वह अमरोहा पहुंचा था । दुबई और कुवैत में चेकअप कराया गया । इसके बाद वह भारत आया । शुक्रवार को छोटे भाई के साथ दवा लेने जिला अस्पताल पहुंचा था । कोरोना वायरस का आशंकित मरीज मिलने से सेहत महकमे में हड़कंप मच गया है । आनन-फानन में पीड़ित को कोरोना वायरस वार्ड में भर्ती कराया गया है । फिलहाल डॉक्टरों की टीम तैयार की जा रही है, इसके बाद उसका चेकअप किया जाएगा ।

झांसी मेडिकल कॉलेज में भर्ती हुआ कोरोना का पहला संदिग्ध मरीज
झांसी के महारानी लक्ष्मीबाई मेडिकल कॉलेज में कोरोनावायरस संभावित पहला मरीज भर्ती हुआ है । बड़ागांव के बचवली गांव निवासी 50 वर्षीय व्यक्ति को निमोनिया हो गया है । उसे सांस लेने में दिक्कत हो रही है । डॉक्टरों ने उसे आइसोलेशन वार्ड में भर्ती किया है । मरीज को ऑक्सिजन पर रखा गया है । डॉक्टर उसकी हालत गंभीर बता रहे हैं । मरीज का सैंपल लेकर जांच के लिए भेज दिया गया है । कोरोनावायरस को लेकर झांसी के जिलाधिकारी आंध्रा वामसी ने लोगों को सचेत किया है । झांसी के मेडिकल कॉलेज में कोरोना का संभावित मरीज भर्ती हुआ है । जांच जारी है ।

 
कोरोना की भेंट चढ़ सकता है दिल्ली स्प्रिंग फेयर 2020

 
दिल्ली में कोरोना के बढ़ते मामलों से हरकत में आई एक्सपोर्ट प्रमोशन काउंसिल फॉर हैंडीक्राफ्ट (ईपीसीएच) ने दिल्ली स्प्रिंग फेयर पर निर्यातकों से रायशुमारी शुरू कर दी है । निर्यातकों को मेल भेजकर ईपीसीएच ने उनसे फेयर को टालने या फिर पूरी तरह निरस्त कर देने पर उनकी राय मांगी है । स्प्रिंग दिल्ली फेयर 15 अप्रैल से 19 अप्रैल तक ग्रेटर नोएडा स्थित इंडिया एक्सपो मार्ट में प्रस्तावित है । ईपीसीएच महानिदेशक का कहना है कि निर्यातकों की राय मिलने के बाद 15 मार्च को फेयर को टालने या निरस्त करने पर फैसला लिया जाएगा ।
ईपीसीएच के महानिदेशक राकेश कुमार की ओर से 11 मार्च को सभी निर्यातकों को मेल भेजकर जानकारी दी गई है कि कोरोना के डर के बावजूद बड़ी संख्या में बायर्स दिल्ली स्प्रिंग फेयर में आने के इच्छुक हैं क्योंकि उन्हें चीन से सप्लाई नहीं मिल रही है । सरकार की ओर से कोरोना वायरस से बचाव के सभी बंदोबस्त भी किए गए हैं । ईपीसीएच की चार मार्च को हुई बैठक में भी दिल्ली फेयर को निर्धारित शेड्यूल पर ही आयोजित करने का फैसला हुआ था । ईपीसीएच ने निर्यातकों को यह भी आगाह किया है कि सरकार फ्रांस, जर्मनी, चीन समेत 15 से अधिक देशों के वीजा पर फिलहाल रोक लगा चुकी है । अप्रैल में ही होने वाला हांगकांग फेयर भी निरस्त हो चुका है ।
जनवरी और फरवरी में बायर्स ने दिल्ली फेयर में अत्यधिक उत्साह दिखाया लेकिन मार्च में यह उत्साह नहीं दिखा है । सारे हालात पर जानकारी देने के साथ ईपीसीएच ने निर्यातकों से पूछा है कि फेयर को तय शेड्यूल पर आयोजित करने, मई तक टालने या फिर निरस्त करने पर उनकी राय क्या है । दिल्ली स्प्रिंग फेयर में मुरादाबाद के करीब 2000 निर्यातक अपने उत्पादों को प्रदर्शित करते हैं । फेयर निरस्त होने से हस्तशिल्प उद्योग को करीब पांच हजार करोड़ रुपये के कारोबार का झटका लगेगा ।
हमने सभी निर्यातकों को मेल भेजकर उन्हें कोरोना से उपजे हालात की जानकारी दी है । निर्यातकों से तीन बिंदुओं पर हां या ना में राय मांगी गई है । पूछा गया है कि क्या ताजा  हालात में फेयर पूर्व निर्धारित तारीखों (15 से 19 अप्रैल) पर होना चाहिए, क्या इसे मई के दूसरे या तीसरे सप्ताह में आयोजित किया जा सकता है, या फिर दिल्ली स्प्रिंग फेयर 2020 को पूरी तरह निरस्त कर देना चाहिए । सभी निर्यातकों से 14 मार्च तक मेल के जरिए अपनी राय देने को कहा गया है । इसके बाद ईपीसीएच सरकार के दिशा निर्देशों के मद्देनजर दिल्ली स्प्रिंग फेयर को आगे खिसकाने या फिर पूरी तरह निरस्त करने पर फैसला लेगी ।  - राकेश कुमार, महानिदेशक, ईपीसीएच ।

 
बलिया में विदेश से आए 43 लोग, हो रही निगरानी

 
बलिया । विदेश से आने वाले लोगों में कोरोना वायरस की आशंका के चलते जिले में स्वास्थ्य विभाग सतर्क है । जिले में अब तक 43 लोगों के विदेश से आने की खबर है । इनमें से 13 यात्रियों की सूची पहले प्राप्त हुई थी । उनमें से 3 यात्री ही सिर्फ बलिया में निवास कर रहे हैं । इन तीनों यात्रियों की मानिटरिंग का 28 दिन का पीरियड पूरा हो चुका है और उनको पूरी तरह स्वस्थ घोषित कर दिया गया है ।
सीएमओ डॉ. पीके मिश्र के अनुसार 30 लोगों की सूची 12 मार्च को प्राप्त हुई है । इन सभी लोगों को ट्रैक किया जा रहा है । ट्रैक होने के बाद इनकी निगरानी की जाएगी । उन्होंने बताया कि कोरोना के बचाव को लेकर जागरूकता पैदा किये जाने और सभी प्राइवेट चिकित्सालयों में आइसोलेशन वार्ड बनाये जाने के निर्देश दिये गये हैं । जिला चिकित्सालय में 10 बेड और सामुदायिक स्वास्थ्य केन्द्रों पर 2 बेड आरक्षित कर विशेष वार्ड बना दिये गये हैं । विदेश से लौटे जिले के नागरिकों की लागातार निगरानी की जा रही है । कुछ दिन पहले असंवार क्षेत्र के चिलकहर ब्लॉक के एक व्यक्ति में लक्षण देखकर उसका सैम्पल केजीएमयू लखनऊ भेजा गया था । उसका परिणाम नकारात्मक आया है । फिलहाल जिले में एक भी कोरोना का रोगी सामने नहीं आया है । जिन चिकित्सालयों में वेंटीलेटर की सुविधा है, उनको चिन्हित कर उनकी सूची बनाई गयी है । दो एम्बुलेंस आरक्षित कर प्राइवेट चिकित्सालयों से बात करके उनके मेडिकल और पैरामेडिकल स्टाफ की सूची बनाई गयी है । स्थानीय स्तर पर लोगों में हाथ धोने के सन्देश को फैलाया जा रहा है । जहां मिड डे मील बांटा जा रहा है वहां भी बच्चों को हाथ धोने के बारे में बताया जा रहा है ।
जिला महामारी रोग विशेषज्ञ डॉ. जियाउल हुदा ने बताया कि जिलें में अब तक 43 लोगों के विदेश से आने की खबर है । पीड़ित व्यक्ति को एक खुले हवादार कमरे में रखें और 28 दिन तक निगरानी करें । कोरोना वायरस एक फ्लू जैसी बीमारी से फैलता है, जिसके प्रमुख लक्षण बुखार एवं खांसी के साथ सांस लेने में तकलीफ है । रेल कर्मचारियों को किया गया जागरूक
बलिया मॉडल रेलवे स्टेशन के अधीक्षक कक्ष में कोरोना वायरस से बचाव एवं दुष्प्रभाव को लेकर बैठक आयोजित की गई । बैठक में रेलवे के सभी विभागाध्यक्ष एवं कर्मचारी मौजूद रहे । डॉ. विष्णु ने कोरोना वायरस के बारे में लोगों को विस्तृत जानकारी दी तथा इससे होने वाली बीमारी के लक्षण और बचाव के उपाय भी लोगों को बताएं । स्टेशन अधीक्षक संजय सिंह ने कहा कि स्टेशन पर ध्वनि विस्तारक यंत्र द्वारा कोरोना वायरस से बचाव एवं उससे होने वाली बीमारियों की जानकारी का प्रचार-प्रसार किया जा रहा है । इस मौके पर अजय सिंह, सत्य प्रकाश, पंकज राय, जेपी मिश्र, कंचन राम, राहुल गौतम, स्वदेशी आदि मौजूद रहे ।
22 मार्च तक बंद हुए विद्यालय
बलिया । नोवल कोरोना वायरस के संक्रमण से नौनिहालों को बचाने के उद्देश्य से जिला बेसिक शिक्षा अधिकारी शिव नारायण सिंह ने जिले के कक्षा एक से आठ तक के समस्त मान्यता प्राप्त व सरकारी विद्यालयों को 22 मार्च तक बंद करने का आदेश जारी किया है । सभी खंड शिक्षाधिकारियों को जारी आदेश में बीएसए ने कहा है कि जिन विद्यालयों में परीक्षाएं संचालित है उनकी परीक्षाएं 23 मार्च से पूर्ववत संपनन करायी जाये । साथ आदेश का सख्ती के साथ अनुपालन सुनिश्चित कराया जाये । इसके अलावा कोरोना वायरस से बचाव व जागरूकता को सभी विद्यालयों में पोस्टर भी चस्पा कराया जाये ।

 
यूपी: दो दिनों से बेटे-बहू ने मां-बाप को नहीं दिया खाना, पुलिस ने थाने में खिलाया

 
अकसर पुलिस की कार्यशैली के कारण उनकी छवि को लेकर सवाल ही खड़े होते हैं । मगर पुलिसवालों में भी इंसानियत होती है । कुछ ऐसा ही मामला बृहस्पतिवार को यूपी के सिद्धार्थनगर जिले त्रिलोकपुर थाने में देखने को मिला ।
बुजुर्ग दंपती को बहू और बेटे ने दो दिनों से खाना नहीं दिया था । मामला थाने पहुंचा तो एसओ ने दोनों को मेस से भोजन कराने के बाद घर पहुंचवाया और बहू और बेटे को सख्त चेतावनी दी ।
एसओ त्रिलोकपुर रणधीर कुमार मिश्र ने बताया कि बृहस्पतिवार को क्षेत्र के ही जगिना हबीबपुर गांव निवासी 85 वर्षीय धूप नारायण और 80 वर्षीय पत्नी सुखना देवी ने थाने पर आकर शिकायत किया कि मेरी बहू होलिका दहन के दिन से ही भोजन नहीं दे रही है । बुजुर्ग दंपती की बात सुनकर महिला आरक्षी संगीता ने दोनों बुजुर्गों को मेस में भोजन कराया । इसके साथ ही हेड कांस्टेबल सतीश के साथ दोनों बुजुर्गों को घर भिजवाया । साथ ही बहू और बेटे को सख्त चेतावनी दी कि अगर दोबारा प्रताड़ित किया गया तो कड़ी कार्रवाई की जाएगी ।

इस बाबत एसओ रणधीर कुमार मिश्र ने कहा कि थाने में बुजुर्ग सहायता डेस्क स्थापित किया गया है । यहां पर आने वाले शिकायत पर त्वरित कार्रवाई की जाएगी । बुजुर्गों को प्रताड़ित करने वालों पर कड़ी कार्रवाई की जाएगी ।

 
