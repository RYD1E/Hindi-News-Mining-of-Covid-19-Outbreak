पीएम मोदी की जनता से अपील, शहर छोड़कर गांव की तरफ न भागें, जहां हैं वहीं रहिए 

 
प्रधानमंत्री नरेंद्र मोदी ने देशवासियों से अपील की है कि कोरोना के डर से शहर छोड़कर गांवों की तरफ न भागें । रविवार को देशभर में होने वाले जनता कर्फ्यू से एक दिन पहले शनिवार को प्रधानमंत्री ने यह ट्वीट किया । कोरोना वायरस के बढ़ते खतरे के बीच अधिकतर शहर लॉकडाउन की कगार पर पहुंच गए हैं । इस वजह से बहुत से लोगों की रोजी रोटी पर संकट आ गया है । इसके अलावा लोग डर की वजह से भी शहरों को छोड़कर गांवों की तरफ भाग रहे हैं । 
आम लोगों में घबराहट न हो, इसलिए प्रधानमंत्री ने जनता से अपील की है । प्रधानमंत्री ने ट्वीट कर कहा, 'मेरी सबसे प्रार्थना है कि आप जिस शहर में हैं, कृपया कुछ दिन वहीं रहिए । इससे हम सब इस बीमारी को फैलने से रोक सकते हैं । रेलवे स्टेशनों, बस अड्डों पर भीड़ लगाकर हम अपनी सेहत के साथ खिलवाड़ कर रहे हैं । कृपया अपनी और अपने परिवार की चिंता करिए, आवश्यक न हो तो अपने घर से बाहर न निकलिए ।'
पीएम मोदी ने आगे कहा, 'कोरोना के भय से मेरे बहुत से भाई-बहन जहां रोजी-रोटी कमाते हैं, उन शहरों को छोड़कर अपने गांवों की ओर लौट रहे हैं । भीड़भाड़ में यात्रा करने से इसके फैलने का खतरा बढ़ता है । आप जहां जा रहे हैं, वहां भी यह लोगों के लिए खतरा बनेगा । आपके गांव और परिवार की मुश्किलें भी बढ़ाएगा ।' खासतौर से महाराष्ट्र से बड़ी संख्या में उत्तर भारतीयों घर लौट रहे हैं । छत्रपति शिवाजी टर्मिनल, लोकमान्य तिलक टर्मिनल पर आमदिनों की तुलना में दोगुना यात्री बढ़े हैं । गांव जाने वाले यात्रियों की भारी भीड़ को देखते हुए रेलवे ने अतिरिक्त ट्रेनें चलाई हैं । मध्य रेलवे के बरिष्ठ जनसंपर्क अधिकारी ए के सिंह ने बताया कि शुक्रवार को जहां करीब 70 हजार यात्री रवाना हुए थे, वहीं शनिवार को यह संख्या एक लाख के आसपास पहुंच गई ।

 
दिग्गज मुक्केबाज और सांसद मैरीकॉम ने तोड़ा क्वारंटीन नियम, राष्ट्रपति के साथ किया नाश्ता

 
कोरोना वायरस के बढ़ते प्रकोप से दुनियाभर में लोग परेशान हैं । महामारी का रूप ले चुके इस वायरस से बचाव के लिए विश्व स्वास्थ संगठन सहित कई एजेंसियों ने लोगों को खुद को कम से कम 14 दिन के लिए पृथक होने के लिए कहा है । वहीं भारत के प्रधानमंत्री नरेंद्र मोदी ने भी सभी से दिशानिर्देशों का पालन करने की अपील की है । हालांकि भारत में लगातार बड़े पद पर बैठे और मशहूर हस्तियों द्वारा ही इसका उल्लंघन हो रहा है । ताजा मामले में भारत की दिग्गज मुक्केबाज और राज्यसभा सांसद मैरीकॉम द्वारा इस नियम को तोड़ने की चर्चा है ।
छह बार की विश्व चैंपियन एवं ओलंपिक पदक विजेता और हाल ही में पद्म विभूषण से नवाजी गईं मैरीकॉम पिछले हफ्ते जॉर्डन के अम्मान से भारत लौटी थीं, इसके बाद उन्हें और अन्य मुक्केबाजों को भी 14 दिन के लिए पृथक होने को कहा गया था । लेकिन 13 मार्च को स्वदेश लौटने के बाद मैरीकॉम राष्ट्रपति रामनाथ कोविंद द्वारा 18 मार्च को आयोजित नाश्ते में शामिल हुईं । 
राष्ट्रपति के ट्विटर हैंडल से शेयर की गई तस्वीर में मैरीकॉम साफ नजर आ रही हैं । पोस्ट के अनुसार इस नाश्ते का आयोजन राजस्थान और उत्तरप्रदेश के सांसदों के लिए किया गया था ।  
बता दें कि मैरीकॉम सहित भारतीय मुक्केबाजों का एक बड़ा दल ओलंपिक क्वालीफाइंग इवेंट के लिए जॉर्डन गया था, जहां भारत को रिकॉर्ड नौ ओलंपिक कोटा हासिल हुए ।

बात करें कोरोना वायरस के प्रभाव की तो फिलहाल इस महामारी की वजह से दुनियाभर में अब तक 11 हजार से अधिक मौतें हो चुकी हैं और प्रभावितों की संख्या तेजी से ढाई लाख की तरफ बढ़ रही है । इस खतरनाक वायरस से सबसे ज्यादा अभी तक चीन, इटली, ईरान और स्पेन प्रभावित हुए हैं और यहां पर मरने वालों का आंकड़ा भी सबसे अधिक है ।वहीं भारत में भी अब इसके में लगातार बढ़ोतरी हो रही है और शनिवार को प्रभावितों का आंकड़ा 300 के करीब पहुंच गया ।

भारत में इसके बढ़ते खतरे को देखते हुए प्रधानमंत्री मोदी ने पूरे देश से रविवार को सुबह सात से रात के नौ बजे तक 14 घंटे का जनता कर्फ्यू लागू करने के लिए कहा है ।

 
सोमवार को सिर्फ सुबह-शाम चलेगी मेट्रो, कुछ समय के लिए आम लोगों को यात्रा की नहीं मिलेगी अनुमति

 
राजधानी में कोरोना वायरस से बढ़ते असर को देखते हुए दिल्ली मेट्रो रेल कॉरपोरेशन(डीएमआरसी) ने बड़ा फैसला लिया है । रविवार को जनता कर्फ्यू के बाद सोमवार को मेट्रो का परिचालन आम दिनों की तरह नहीं होगा । 
सोमवार को दिल्ली मेट्रो सुबह 6 से 10 और  शाम को 4 से 8 बजे तक ही चलेगी । इस बीच सुबह 10 से लेकर शाम के चार बजे तक मेट्रो सेवाएं स्थगित रहेंगी । वहीं रात के आठ बजे के बाद भी मेट्रो सेवाएं बंद रहेंगी ।
जितनी देर के लिए सेवाएं चालू रहेंगी उस समय भी सभी को मेट्रो से यात्रा करने की अनुमति नहीं मिलेगी । यहां पढ़ें सोमवार को किस समय चलेगी मेट्रो और किन लोगों को मिलेगी यात्रा की अनुमति- सुबह 06:00-08:00 बजे तक
सभी लाइनों के शुरूआती छोर से ट्रेनों का परिचालन सुबह छह बजे शुरू हो जाएगा । ट्रेनें 20 मिनट के अंतराल में सुबह आठ बजे तक चलेंगी । 

इस अवधि के दौरान केवल अस्पताल, दमकल, बिजली विभाग और पुलिस विभाग जैसी आवश्यक सेवाओं में शामिल लोगों को ही मेट्रो से सफर करने की अनुमति होगी । इसके लिए यात्रियों को सुरक्षा कर्मियों को अपने पहचान पत्र दिखाने होंगे ।

सुबह 08:00-10:00 बजे तक
इस दौरान, ट्रेनें हर सोमवार की तरह सामान्य अंतराल पर उपलब्ध होंगी । सुबह आठ से दस बजे तक आम लोग हर रोज की तरह ही मेट्रो से यात्रा कर सकते हैं । इस दौरान किसी को पहचान पत्र दिखाने की भी जरूरत नहीं होगी ।
 
सुबह 10:00 से शाम 04:00 बजे तक
इस दौरान मेट्रो सेवाएं बंद रहेंगी । हालांकि सभी ट्रेनें जो अपनी-अपनी लाइन के शुरूआती स्टेशन से चली थीं, वो अपने गंतव्य स्टेशनों तक पहुंचने तक चलती रहेंगी ।

शाम 04:00-08:00 बजे तक
मेट्रो की सभी लाइनों पर शाम चार बजे से सेवाएं फिर से शूरू हो जाएंगी । इस दौरान आम जनता के लिए सामान्य दिनों की तरह की सेवाएं जारी रहेंगी ।

रात 08:00 बजे के बाद
मेट्रो की किसी भी लाइन पर रात आठ बजे के बाद मेट्रो सेवाएं उपलब्ध नहीं होंगी । हालांकि शुरूआती स्टेशन से सुबह 8:00 बजे चलने  वाली अंतिम ट्रेन तबतक चलती रहेगी जबतक वह अपने गंतव्य नहीं पहुंच जाती । इसके साथ ही डीएमआरसी ने यह भी कहा है कि सोमवार को मेट्रो स्टेशनों पर पार्किंग की व्यवस्था भी बंद रहेगी ।


 
केरल में अरट्टू मनाने पहुंचे सैकड़ों श्रद्धालु, ऐसे कैसे थमेगा कोरोना का संक्रमण

 
केरल की राजधानी तिरुवनंतपुरम में शुक्रवार को विश्व विख्यात अरट्टू का आयोजन किया गया है । यह एक धार्मिक पर्व है, जिसे श्री कृष्ण स्वामी मंदिर द्वारा आयोजित किया जाता है । इस आयोजन में सैकड़ों की तादाद में श्रद्धालु शामिल हुए ।
ध्यान देने वाली बात यह है कि इस कार्यक्रम का आयोजन प्रशासन द्वारा भीड़भाड़ वाले आयोजन न करने के दिशा-निर्देश जारी करने के बाद भी हुआ । वहीं स्थानीय पुलिस ने मामले की जांच शुरू कर दी है । गौरतलब है कि राज्य में सात विदेशी नागरिकों सहित अब तक 40 कोरोना संक्रमित लोगों का पता चल चुका है ।
 पिछले एक सप्ताह के दौरान देशभर के बड़े धर्म स्थलों ने संक्रमण रोकने हेतु आवश्यक कदम उठाते हुए या तो अपने कपाट बंद कर दिए हैं । या फिर श्रद्धालुओं का प्रवेश रोक दिया है । कई राज्यों में लॉकडाउन की स्थिति बन चुकी है । महाराष्ट्र के पांच शहर अगले आदेश तक पूरी तरह से बंद हो गए हैं । लोगों को घरों पर रहने की सलाह दी जा रही है ।

दरअसल, कोरोना वायरस का अब तक कोई इलाज या दवा नहीं मिल सकी है । इसी वजह से दुनियाभर में इस संक्रमण को रोकने के लिए लॉकडाउन का सहारा लिया जा रहा है । 22 मार्च को प्रधानमंत्री नरेंद्र मोदी के आह्वान पर पूरे देश में जनता कर्फ्यू लगाया जाएगा ।

 
कोरोना वायरसः दिल्ली में अब इकट्ठे नहीं हो सकेंगे पांच से ज्यादा लोग, राशन फ्री, पेंशन दोगुनी

 
भारत में महाराष्ट्र और केरल के बाद दिल्ली में सबसे ज्यादा लोग संक्रमित पाए गए हैं । इस आपदा से निपटने के लिए कई ऐसे कदम उठाए गए हैं जिससे समाज के कई वर्गों को आर्थिक नुकसान उठाना पड़ रहा है । इसी स्थिति से निपटने के लिए केजरीवाल सरकार ने शनिवार को कुछ आर्थिक मदद के एलान के साथ ही एक जगह पर 5 लोगों से ज्यादा के इकट्ठा होने पर रोक लगा दी है । 

मुख्यमंत्री ने घोषणा की है कि शहर में पांच लोगों से ज्यादा एक जगह इकट्ठा नहीं होंगे । वहीं जनता कर्फ्यू के दिन यानी 22 मार्च को 50 फीसदी बसें और सभी मेट्रो नहीं चलेंगे । 


केजरीवाल ने कहा कि अगर एक जगह पर पांच लोग जुटे भी हैं तो वह सभी एक मीटर की दूरी बना कर रखें । पुराने आदेश के अनुसार 20 लोग को एक जगह पर इकट्ठा हो सकते थे ।

दिल्ली में जिन लोगों को सरकारी राशन का लाभ मिलता है उन्हें राशन फ्री व डेढ़ गुना मिलेगा । नाइट शेल्टर में रहने वाले लोगों को भी खाना मिलेगा । इसके साथ ही बुजुर्ग, विधवा और दिव्यांग लोगों की पेंशन दोगुनी कर दी जाएगी ।

इसके साथ ही केजरीवाल ने लोगों से अपील की है कि वह सुबह की सैर न करें और घर पर ही रहें । हम लॉकडाउन नहीं कर रहे लेकिन अगर आपकी बेहतरी के लिए भविष्य में करना पड़ा तो करेंगे ।

वह आगे बोले, दिहाड़ी मजदूर रोजाना अपना का खो रहे हैं । हमने तय किया है कि दिल्ली के 72 लाख से ज्यादा लोगों को 7.5 किलोग्राम राशन देंगे । पहले यह मात्रा 5 किलो थी ।

 
