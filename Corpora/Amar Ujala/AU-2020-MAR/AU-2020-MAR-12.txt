हरियाणा में कोरोना महामारी घोषित, भारत का पहला राज्य बना, मंत्री अनिल विज ने किया ट्वीट

 
हरियाणा में कोरोना को महामारी घोषित कर दिया गया है । ऐसा करके प्रदेश यह घोषणा करने वाला भारत का पहला राज्य बन गया है । प्रदेश के गृह मंत्री अनिल विज ने ट्वीट करके इसकी जानकारी दी । इससे पहले मंत्री विज ने इस संबंध में एडवाइजरी जारी की । बता दें कि हरियाणा में कोरोना का एक पॉजीटिव मामला गुरुग्राम में सामने आ चुका है ।
हरियाणा सरकार ने कोरोना को महामारी घोषित कर दिया है । सभी सरकारी, निजी अस्पतालों को तत्काल प्रभाव से महामारी के संदिग्ध मामलों की जांच के लिए लू कॉर्नर बनाने होंगे । इस वायरस के प्रकोप और प्रसार को रोकने के लिए सरकार ने महामारी अधिनियम 1897 की धारा 2, 3 और 4 का सहारा लिया है ।
इसके तहत ‘हरियाणा महामारी सीओवीआईडी-19 विनियमन, 2020’ लागू किया गया है । राज्यपाल सत्यदेव नारायण आर्य की मंजूरी के बाद स्वास्थ्य विभाग ने इसकी अधिसूचना जारी की है । यह अधिनियम तुरंत प्रभाव से लागू हो गया है और अधिसूचना जारी होने की तिथि से एक वर्ष की अवधि तक मान्य रहेगा । संदिग्ध मामलों की जांच के दौरान सभी अस्पताल व्यक्ति की यात्रा का पूरा रिकॉर्ड दर्ज करेंगे । यदि वे कोरोना की रिपोर्ट वाले किसी भी देश या क्षेत्र से यात्रा करके आए हैं । कोरोना संदिग्ध या पुष्टि वाले व्यक्ति के संपर्क में आने वालों के इतिहास को भी दर्ज किया जाएगा । उन व्यक्तियों को भी संदिग्धों या पुष्टि वाले मरीज से मिलने के दिन से 14 दिन के लिए घर के भीतर ही अलग रखेंगे ।

कोरोना की परिभाषा के अनुसार व्यक्ति रोगसूचक है तो उसे प्रोटोकॉल के अनुसार अस्पताल में अलग रखा जाएगा और वायरस के शिकार हैं या नहीं, इसकी पुष्टि के लिए टेस्ट किए जाएंगे । सरकारी व निजी अस्पतालों को ऐसे सभी मामलों की जानकारी तुरंत सिविल सर्जन कार्यालय को देनी होगी ।

यदि कोई व्यक्ति, संस्थान, संगठन अधिनियम के किसी भी प्रावधान का उल्लंघन करते हैं तो उसे भारतीय दंड संहिता (1860 का 45) की धारा 188 के तहत दंडित किया जाएगा । स्वास्थ्य विभाग के अतिरिक्त मुख्य सचिव और डीसी को किसी भी व्यक्ति, संस्था, संगठन को नियमों का उल्लंघन करने पर दंडित करने की शक्तियां दे दी गई हैं ।
कोरोना को लेकर अफवाह फैलाने वाले नपेंगे
स्वास्थ्य विभाग की पूर्व अनुमति के बिना कोई भी व्यक्ति, संस्था एवं संगठन कोरोना के बारे में किसी भी माध्यम से कोई जानकारी नहीं देगा । ऐसा अफवाह या अनौपचारिक जानकारी के प्रसार से बचने के लिए किया गया है । यदि कोई व्यक्ति, संस्था या संगठन ऐसी गतिविधि में संलिप्त पाया जाता है तो उन्हें नियमों के तहत दंडित किया जाएगा ।

नमूने लेने के लिए कोई निजी प्रयोगशाला अधिकृत नहीं
 हरियाणा में कोरोना परीक्षण के नमूने लेने के लिए किसी भी निजी प्रयोगशाला को अधिकृत नहीं किया गया है । ऐसे सभी नमूने केंद्र सरकार के दिशा-निर्देशों के अनुसार एकत्र किए जाएंगे और उन्हें स्वास्थ्य विभाग की ओर से नियुक्त जिला नोडल अधिकारी द्वारा नामित प्रयोगशालाओं में भेजा जाएगा ।

कोरोना की पुष्टि होने पर नोडल अधिकारी निकटतम सरकारी अस्पताल को सूचित करेंगे या फिर टोल-फ्री हेल्पलाइन नंबर 108 पर कॉल करनी होगी । कोरोना को रोकने के लिए निदेशक स्वास्थ्य सेवाएं, निदेशक चिकित्सा शिक्षा एवं अनुसंधान, डीसी, एसडीएम, सिविल सर्जन, वरिष्ठ चिकित्सा अधिकारी व स्वास्थ्य सेवाएं विभाग के अधिकृत अधिकारी जरूरी कदम उठाएंगे ।

संदिग्ध को बलपूर्वक कर सकेंगे भर्ती, क्षेत्र सील करने की भी पावर
कोरोना का संदिग्ध व्यक्ति अगर दाखिल होने या अलग रहने से इनकार करता है तो अधिकृत अधिकारी उसे बलपूर्वक भर्ती कर सकते हैं । रिपोर्ट नेगेटिव आने और 14 दिन पूरा होने के बाद ही उसे घर भेजा जाएगा । किसी गांव, कस्बे, वार्ड, कॉलोनी, बस्ती में संदिग्ध की सूचना मिलने पर भौगोलिक क्षेत्र को सील कर सकेंगे । प्रतिबंधित क्षेत्र से आबादी को बाहर निकालने, प्रवेश रोकने, स्कूलों एवं कार्यालयों को बंद करना, सार्वजनिक समारोहों पर प्रतिबंध लगाना, क्षेत्र में वाहनों की आवाजाही पर प्रतिबंध की शक्तियां भी सक्षम अधिकारियों के पास रहेंगी ।

डीसी की अध्यक्षता में बनेंगी जिला आपदा प्रबंधन समितियां
सभी सरकारी विभागों का स्टाफ कोरोना के रोकथाम की ड्यूटी के लिए जिला प्रशासन के अधीन रहेगा । डीसी की अध्यक्षता में जिला आपदा प्रबंधन समिति अपने संबंधित जिलों में रोकथाम उपायों के बारे में योजना बनाने के लिए अधिकृत हैं । वे कार्य को सिरे चढ़ाने के लिए विभिन्न विभागों से और अधिकारी ले सकते हैं ।

 
कोरोनावायरस: उत्तराखंड में 12वीं तक के सभी सरकारी और प्राईवेट स्कूल 31 मार्च तक रहेंगे बंद

 
कोरोना वायरस संक्रमण के बढ़ते खतरे को देखते हुए प्रदेश सरकार ने 12वीं तक के सभी स्कूलों को 31 मार्च तक बंद करने के आदेश जारी कर दिए हैं । केवल आईसीएसई, सीबीएसई और उत्तराखंड स्कूल बोर्ड की परीक्षाएं निर्धारित समय के अनुसार चलेंगी । इसके अलावा प्री-नर्सरी से लेकर कक्षा 12 तक के स्कूल बंद रहेंगे । 
कोरोना वायरस के देश में बढ़ते मामलों को लेकर मुख्य सचिव उत्पल कुमार सिंह की अध्यक्षता में बृहस्पतिवार देर शाम एक बैठक हुई ।
बैठक में कोरोना के बढ़ते खतरे और पड़ोसी राज्यों द्वारा उठाए जा रहे फैसलों पर भी विचार हुआ । स्वास्थ्य विभाग ने मुख्य सचिव को अवगत करवाया कि अभी तक उत्तराखंड में कोरोना का एक भी पॉजिटिव केस नहीं मिला है । बावजूद इसके सरकार ने बचाव और रोकथाम के लिए कई कदम उठाए हैं । शिक्षा सचिव आर मीनाक्षी सुंदरम ने बताया कि कोरोना वारयस के पनपने के खतरे को देखते हुए सभी स्कूलों को 31 मार्च तक बंद रखने का फैसला लिया गया है । केवल बोर्ड परीक्षाएं ही तय डेटशीट के अनुसार होंगी । सूत्रों के मुताबिक उच्च शिक्षा और तकनीकी शिक्षा से जुड़े कॉलेजों और सिनेमाघरों के बारे में सरकार शुक्रवार को निर्णय ले सकती है । 

मुख्यमंत्री शुक्रवार को ले सकते हैं बड़े फैसले 
कोरोना के बढ़ते खतरे और प्रदेश में चल रहे कर्मचारी आंदोलन से प्रदेश सरकार पर दबाव है । आंदोलन से स्वास्थ्य जैसी आवश्यक सेवाएं प्रभावित हो रही हैं । ऐसे में मुख्यमंत्री त्रिवेंद्र सिंह रावत शुक्रवार को कुछ बड़े फैसले ले सकते हैं । उन्होंने बृहस्पतिवार को प्रदेश में कर्मचारी आंदोलन और कोरोना को लेकर मुख्य सचिव के साथ वार्ता भी की है । मिली जानकारी के अनुसार मुख्यमंत्री उच्च अधिकारियों के साथ सुबह बैठक भी करेंगे । इसके बाद दोपहर 12 बजे उन्होंने पत्रकार वार्ता बुलाई है । 

18 मार्च के कार्यक्रम पर भी संकट
कोरोना संक्रमण को लेकर देश भर में पैदा हुई स्थिति के चलते कई राज्य सरकारें अपने कार्यक्रम निरस्त कर चुकी हैं । प्रदेश सरकार 18 मार्च को सरकार के तीन साल पूरा होने पर 70 विधानसभाओं में एक बड़ा कार्यक्रम आयोजित करने जा रही है । कोरोना के खतरे के चलते सरकार ने जिस तरह सभी स्कूलों में छुट्टी घोषित कर दी है और कांग्रेस कोरोना को लेकर सरकार को घेर रही है । ऐसे में सरकार के तीन वर्ष के कार्यकाल के  कार्यक्रम पर भी खतरा पैदा हो सकता है । 
डायलिसिस के लिए मेडिकल कॉलेज आई युवती को कोरोना वार्ड में किया भर्ती
श्रीनगर गढ़वाल में पीजीआई चंडीगढ़ से लौटकर आई एक मरीज को राजकीय मेडिकल कॉलेज के कोरोना आइसोलेशन वार्ड में भर्ती कराए जाने से हड़कंप मच गया । मरीज के परिजनों का कहना है कि वह तो युवती को डायलिसिस के लिए अस्पताल में लाए थे, लेकिन उसे डॉक्टरों ने कोरोना वार्ड में भर्ती करा दिया । वहीं डॉक्टरों का कहना है कि मरीज को एहतियातन वार्ड में शिफ्ट किया गया था । मरीज में कोरोना (सीओवीआईडी19) के कोई लक्षण नहीं दिखाई दिए हैं । उसको डायलिसिस के लिए एम्स ऋषिकेश रेफर कर दिया गया है । 

बुधवार रात टिहरी जिले के सौंप गांव (घनसाली) से एक युवती को उसके परिजन मेडिकल कॉलेज से संबद्ध बेस अस्पताल में लाए थे । युवती पीजीआई चंडीगढ़ में डायलिसिस कराके यहां आई थी । उसे खांसी हो रही थी । इमरजेंसी में मेडिसिन विभाग के जूनियर रेजीडेंट डॉक्टर को जब पता चला कि वह पीजीआई चंडीगढ़ से आई है और उसे सांस लेने में दिक्कत हो रही है, तो उन्होंने मरीज को कोरोना वार्ड में भेज दिया । कोरोना वार्ड में एक मरीज के भर्ती होने के बाद यहां हड़कंप मच गया । अस्पताल का स्टाफ मास्क लगाकर के ड्यूटी करने लगा ।  

युवती के पिता ने बताया कि चंडीगढ़ में चिकित्सकों ने उन्हें बताया था कि उनकी पुत्री को हफ्ते में डायलिसिस की जरूरत पड़ेगी । इसलिए वह नजदीकी अस्पताल में डायलिसिस करवाएं, जिस पर पीजीआई चंडीगढ़ ने उसे मेडिकल कॉलेज श्रीनगर में डायलिसिस के लिए भेज दिया, लेकिन जब वह यहां आए, तो मरीज को कोरोना वार्ड में भर्ती कर दिया गया । 

इधर, नोडल अधिकारी/ मेडिसिन विभागाध्यक्ष प्रो. केएस बुटोला ने बताया कि मरीज को बुखार नहीं है । उसको जुकाम है । पीजीआई चंडीगढ़ से आने की वजह से उसको आइसोलेशन वार्ड में भर्ती कराया गया, क्योंकि पीजीआई में कोरोना के केस आए थे । हालांकि इस मरीज में कोरोना का कोई लक्षण नहीं पाया गया । वहीं मरीज का चेकअप करने वाले सहायक प्रोफेसर डा. अभिषेक रस्तोगी ने बताया कि युवती क्रोनिक किडनी डिजीज की मरीज है । उसके हाथ में डायलिसिस के लिए फिस्टुला लगाया गया है, जो अभी सेट नहीं हुआ है । उसकी दूसरी विधि से डायलिसिस करनी पड़ेगी, जो सुविधा मेडिकल कॉलेज में नहीं है, इसलिए मरीज को एम्स ऋषिकेश रेफर किया गया है । 

 
कोरोना का कहर: इतिहास की सबसे बड़ी गिरावट, 3100 से ज्यादा अंक फिसला सेंसेक्स

 
आज सप्ताह के तीसरे कारोबारी दिन यानी गुरुवार को शेयर बाजार में फिर से जबरदस्त गिरावट देखने को मिल रही है । ना सिर्फ भारत, बल्कि दुनियाभर के बाजारों की हालत बुरी है । कोरोनावायरस के कहर से बाजार में कोहराम मचा है । दोपहर 2:34 बजे बॉम्बे स्टॉक एक्सचेंज का प्रमुख इंडेक्स सेंसेक्स 3,124.68 अंक यानी 8.75 फीसदी की ढलान के साथ 32,572.68 के स्तर पर आ गया । इसी प्रकार नेशनल स्टॉक एक्सचेंज का निफ्टी 946.25 अंक यानी 9.05 फीसदी की गिरावट के साथ 9,512.15 के निचले स्तर जा पहुंचा । 

दोपहर 2:34 बजे सेंसेक्स 2,959.47 अंक यानी 8.29 फीसदी की गिरावट के साथ 32,737.93 के स्तर पर था । इसी प्रकार निफ्टी 842.80 अंक यानी 8.06 फीसदी की गिरावट के साथ 9,615.60 के निचले स्तर जा पहुंचा था । सुबह 11:13 बजे सेंसेक्स 2,601 अंक यानी 7.29 फीसदी की गिरावट के बाद 33,095.93 के स्तर पर कारोबार कर रहा था । निफ्टी 758.25 अंक यानी 7.25 फीसदी की गिरावट के बाद 9,700 के स्तर पर कारोबार कर रहा था ।  

वहीं इससे पहले सुबह 10:58 बजे सेंसेक्स 2,411.11 अंक यानी 6.75 फीसदी की गिरावट के बाद 33,286.29 के स्तर पर था । निफ्टी 710.45 अंक यानी 6.79 फीसदी की गिरावट के बाद 9,747.95 के स्तर पर कारोबार कर रहा था । वहीं सुबह 10:47 बजे सेंसेक्स 2,074.28 अंक यानी 5.81 फीसदी की गिरावट के बाद 33,623.12 के स्तर पर था और निफ्टी 608.35 अंक यानी 5.82 फीसदी की गिरावट के बाद 9,850.05 के स्तर पर था । 

सुबह 10:06 बजे ऐसा था बाजार का हाल
इससे पहले सुबह 10:06 बजे सेंसेक्स 1,883.19 अंक यानी 5.28 फीसदी की गिरावट के बाद 33,814.21 के स्तर पर कारोबार कर रहा था और निफ्टी 576.25 अंक यानी 5.51 फीसदी की गिरावट के बाद 9,882.15 के स्तर पर था । 
यह भी पढ़ें: बाजार में भूचाल! सेंसेक्स-निफ्टी ने तोड़े गिरावट के सभी रिकॉर्ड
कारोबार में चौतरफा बिकवाली
शुरुआती कारोबार में सेंसेक्स 1,784.14 अंक यानी 5.03 फीसदी की गिरावट के बाद 33,903.26 के स्तर पर खुला था । जबकि निफ्टी 532.65 अंक यानी 5.09 फीसदी की गिरावट के बाद 9,925.75 के स्तर पर खुला था । आज के कारोबार में चौतरफा बिकवाली दिख रही है । 

निवेशकों के डूबे 8.56 लाख करोड़ रुपये
शेयर बाजार के पतन के चलते निवेशकों के 8.56 लाख करोड़ रुपये डूब गए । बीएसई में सूचीबद्ध कंपनियों का बाजार पूंजीकरण बुधवार को कारोबार खत्म होने पर 137 लाख करोड़ रुपये था, जो गुरुवार को सुबह साढ़े 10 बजे तक घटकर 128 लाख करोड़ रुपये रह गया । 

इसलिए आई गिरावट
विश्व स्वास्थ्य संगठन (डब्ल्यूएचओ) ने कोरोना को विश्वव्यापी महामारी घोषित कर दिया है । डब्ल्यूएचओ के प्रमुख ने कहा कि कोविड-19 को पैनडेमिक (विश्वव्यापी महामारी) माना जा सकता है । सरकार ने 15 अप्रैल तक सभी देशों के पर्यटक वीजा निलंबित कर दिए हैं । इसलिए बाजार में भारी गिरावट आई ।

ब्रेंट क्रूड वायदा पांच फीसदी टूटा
भारी गिरावट से वैश्विक आर्थिक मंदी की आशंका गहरा गई है । कच्चे तेल की कीमतों में भी गिरावट का रुख है । ब्रेंट क्रूड वायदा पांच फीसदी टूटकर 34 डॉलर प्रति बैरल पर आ गया है । इस सभी वैश्विक कारणों की चपेट में घरेलू शेयर बाजार भी आया । 

वैश्विक बाजार भी धड़ाम 
वैश्विक बाजारों की बात करें, तो अमेरिकी शेयर बाजार में बुधवार को जबरदस्त गिरावट दर्ज की गई । बेंचमार्क डाउ जोंस 1,400 अंकों से ज्यादा फिसला और 23,553.22 पर बंद हुआ, जिसके बाद एशियाई बाजारों में भी गिरावट देखने को मिली । सिंगापुर एक्सचेंज पर निफ्टी फ्यूचर्स करीब 4 फीसदी से ज्यादा की गिरावट के साथ कारोबार करते दिखाई दे रहे थे । वहीं टोक्यो बेंचमार्क निक्केई 2.24 फीसदी गिरा, साउथ कोरिया का कॉस्पी 1.22 फीसदी और ऑस्ट्रेलिया का एएसएस शुरुआती ट्रेड में 2.6 फीसदी नीचे देखे गए । 

ऐसा रहा दिग्गज शेयरों का हाल
दिग्गज शेयरों की बात करें, तो आज सभी कंपनियों के शेयर लाल निशान पर खुले । शीर्ष गिरावट वाले शेयरों में आईओसी, इंडसइंड बैंक, टाटा स्टील, कोल इंडिया, वेदांता लिमिटेड, बीपीसीएल, इंफोसिस, टाटा मोटर्स और पावर ग्रिड शामिल है ।

यस बैंक के शेयर में गिरावट
दो दिन से यस बैंक के शेयर में आ रही बढ़त पर आज ब्रेक लग गई है । यस बैंक का शेयर आज सुबह 9:44 बजे 2.75 अंक यानी 9.55 फीसदी की गिरावट के बाद 26.05 के स्तर पर कारोबार कर रहा था । शुरुआती कारोबार में यह 28.70 के स्तर पर खुला था जबकि पिछले कारोबारी दिन यह 28.80 के स्तर पर बंद हुआ था । नकदी संकट से जूझ रहे इस बैंक में भारतीय स्टेट बैंक (एसबीआई) ने 2,450 करोड़ रुपये में 49 फीसदी हिस्सेदारी लेने की बात कही थी, जिसके बाद दो दिनों से इसमें तेजी देखी जा रही थी । दरअसल पिछले सप्ताह रिजर्व बैंक ने संकट में फंसे यस बैंक पर मौद्रिक सीमा लगा दी । इसके तहत खाताधारक अब यस बैंक से 50 हजार रुपये से ज्यादा रकम नहीं निकाल सकेंगे । निकासी की यह सीमा 3 अप्रैल, 2020 तक लागू रहेगी । 

एसबीआई के शेयर में भी आई तेजी
इसके साथ ही आज एसबीआई का शेयर भी गिरावट के साथ खुला । सुबह 9:47 बजे इसमें 18.55 अंक यानी 7.57 फीसदी की गिरावट देखने को मिली और यह 226.55 के स्तर पर कारोबार कर रहा था । शुरुआती कारोबार में यह 231.90 के स्तर पर खुला था जबकि पिछले कारोबारी दिन यह 245.10 के स्तर पर बंद हुआ था । 

रिलायंस का शेयर भी फिसला
रिलायंस की बात करें तो यह आज सुबह 9:50 बजे 65.80 अंक यानी 5.70 फीसदी की गिरावट के बाद 1,087.75 के स्तर पर कारोबार कर रहा था । शुरुआती कारोबार में यह 1,085 के स्तर पर खुला था और पिछले कारोबारी दिन रिलायंस का शेयर 1,153.55 के स्तर पर बंद हुआ था । सोमवार को रिलायंस के शेयर में आठ साल में सबसे बड़ी गिरावट आई थी । तब यह 12 फीसदी से अधिक टूटा था । 

सेक्टोरियल इंडेक्स पर नजर
सेक्टोरियल इंडेक्स पर नजर डालें, तो आज सभी सेक्टर्स की शुरुआत गिरावट पर हुई । इनमें पीएसयू बैंक, प्राइवेट बैंक, मीडिया, आईटी, फार्मा, एफएमसीजी, रियल्टी, ऑटो और मेटल शामिल हैं । 

आज औद्योगिक उत्पादन और खुदरा मुद्रास्फीति के आंकड़े जारी होने हैं, जिसका निवेशकों को इंतजार है । वहीं थोक मूल्य सूचकांक आधारित मुद्रास्फीति के आंकड़े शुक्रवार को जारी होंगे ।

प्री ओपन के दौरान यह था शेयर मार्केट का हाल
प्री ओपन के दौरान सुबह 9:10 बजे शेयर मार्केट लाल निशान पर था । सेंसेक्स 1,224.90 अंक यानी 3.43 फीसदी की गिरावट के बाद 34,472.50 के स्तर पर था । वहीं निफ्टी 418.45 अंक यानी 4 फीसदी की गिरावट के बाद 10,039.95 के स्तर पर था । 

82 पैसे टूटा रुपया 
सुबह के सत्र में अमेरिकी डॉलर के मुकाबले रुपया 82 पैसे टूटकर 74.50 तक पहुंच गया । हालांकि बाद मे इसमें कुछ सुधार हुआ और यह 46 पैसे की गिरावट के साथ 74.14 पर पहुंच गया । 

बुधवार को गिरावट पर खुला था बाजार
बुधवार को सेंसेक्स 226.91 अंक यानी 0.64 फीसदी की गिरावट के बाद 35,408.04 के स्तर पर खुला था । वहीं  निफ्टी 68.95 अंक यानी 0.66 फीसदी की गिरावट के बाद 10,382.50 के स्तर पर खुला था । इसके बाद दोपहर 12:01 बजे सेंसेक्स 191.05 अंक यानी 0.54 फीसदी की बढ़त के बाद 35,826 के स्तर पर कारोबार कर रहा था । जबकि निफ्टी 33.85 अंक यानी 0.32 फीसदी की बढ़त के बाद 10,485.30 के स्तर पर कारोबार कर रहा था । 

पिछले कारोबारी दिन सपाट स्तर पर बंद हुआ था बाजार
बुधवार को दिनभर के उतार-चढ़ाव के बाद शेयर बाजार सपाट स्तर पर बंद हुआ था । सेंसेक्स 62.45 अंक यानी 0.18 फीसदी की बढ़त के बाद 35,697.40 के स्तर पर बंद हुआ था । वहीं निफ्टी 2.55 अंक यानी 0.02 फीसदी की गिरावट के बाद 10,448.90 के स्तर पर बंद हुआ था । 

 