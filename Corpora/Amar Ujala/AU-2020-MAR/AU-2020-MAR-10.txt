कोरोना वायरस से निपटेंगी रैपिड एक्शन टीमें

 
नई दिल्ली । देश में कोरोना वायरस के संक्रमित मरीज लगातार बढ़ते जा रहे हैं । सोमवार को केंद्रीय स्वास्थ्य मंत्री डॉ. हर्षवर्धन ने इस सिलसिले में उपराज्यपाल अनिल बैजल और मुख्यमंत्री अरविंद केजरीवाल के साथ बैठक की । बैठक के बाद डॉ. हर्षवर्धन ने कहा कि राज्यों को कोरोनो वायरस से निपटने के लिए रैपिड एक्शन टीम बनाने के निर्देश दिए गए हैं । राज्यों से कहा गया है कि वे कोरोना वायरस से प्रभावी ढंग से निपटने के लिए लैब और मैन पावर को मजबूत करें । डॉ. हर्षवर्धन ने कहा कि हमने दिल्ली सरकार के साथ आइसोलेशन वार्ड, डॉक्टरों की उपलब्धता, कॉन्टेक्ट ट्रेसिंग और दूसरे सावधानियों की तैयारियों को लेकर चर्चा की ।
उन्होंने कहा कि मास्क के बारे में भ्रांतियां फैलाने की कोशिश की जा रही है । जो बीमार हैं केवल वही मास्क लगाएं । हम लोगों से गुजारिश कर रहे हैं कि भीड़भाड़ वाली जगहों पर कम से कम जाएं ।
बैठक में शामिल मुख्यमंत्री अरविंद केजरीवाल ने कहा कि कोरोना पर अभी तक जो कार्रवाई की गई उसकी समीक्षा की गई है । कोरोना वायरस से निपटने के लिए केंद्र और दिल्ली सरकार मिलकर काम कर रही हैं ।

 
कनाडा में संक्रमण से पहली मौत, ईरान में रिहा किए गए 70 हजार कैदी

 
जानलेवा कोरोनावायरस की वजह से कनाडा में पहली मौत की पुष्टि हुई है । मृतक की पहचान ब्रिटिश कोलंबिया में लिन वैली केयर सेंटर के निवासी के रूप में हुई है । अधिकारियों के अनुसार कनाडा में  कोरोनावायरस से कुल पीड़ितों की संख्या 71 हो गई है । कनाडा के अधिकारियों ने शनिवार से अब तक कुल 14 नए संक्रमणों की पुष्टि की है । 
वहीं, कोरोनावायरस के प्रकोप को देखते हुए ईरान ने करीब 70 हजार कैदियों को रिहा कर दिया है । ईरान की न्यायिक व्यवस्था से जुड़ी एक वेबसाइट ने ईरानी न्यायिक प्रमुख इब्राहिम रईसी के हवाले से सोमवार को इस संबंध में जानकारी देते हुए बताया कि करीब 70 हजार कैदियों को रिहा कर दिया गया । 
रईसी ने कहा कि कैदियों की रिहाई के दौरान इस बात का ध्यान रखा गया कि इससे समाज में असुरक्षा पैदा नहीं हो । इस बात की भी संभावना है कि आगे चल कर और भी कैदी रिहा कर दिए जाएं । हालांकि न्यायिक प्रमुख इब्राहिम रईसी ने यह साफ नहीं किया कि रिहा हुए कैदियों को कब तक वापस जेल आना होगा । यहां कोरोना 237 लोगों को शिकार बना चुका है । 
चीन के बाहर कोरोना से 28,600 से ज्यादा लोग संक्रमित : डब्ल्यूएचओ
विश्व स्वास्थ्य संगठन ने चीन के बाहर 3,940 से ज्यादा नए मामले पंजीकृत किए हैं । डब्ल्यूएचओ के मुताबिक चीन के बाहर कोरोना से संक्रमित लोगों की संख्या 28,600 से भी ज्यादा हो गई है । संगठन के मुताबिक चीन के बाहर इस वायरस के संक्रमण से मरने वाले लोगों की संख्या भी 686 हो गई है ।
भारत समेत 13 देशों की उड़ानों पर कतर की रोक
कतर ने कोरोनावायरस के चलते ने भारत से आने वाली सभी उड़ानों पर रोक लगा दी है । इसके अलावा नागरिकों को ज्यादा जरूरत न होने पर यात्रा न करने की सलाह दी है । दुनिया भर में इस वायरस के तेजी से फैलने की चलते ये फैसला लिया गया है । भारत के अलावा कतर ने बांग्लादेश, चीन, मिस्र, ईरान, इराक, लेबनान, नेपाल, पाकिस्तान, फिलीपींस, दक्षिण कोरिया, श्रीलंका, सीरिया और थाईलैंड से भी आने वाली उड़ानों पर रोक लगा दी है । 

इस फैसले से भारतीय विमानन कंपनियों के कामकाज पर खासा असर पड़ने का अंदेशा है । कतर की राजधानी दोहा, उन टॉप पांच जगहों में शामिल है जहां भारतीय जाते हैं । इससे पता चलता है कि दोहा का रूट एयरलाइंस कंपनियों के लिए फायदे का सौदा है । एयर इंडिया, इंडिगो और स्पाइसजेट दोहा के लिए उड़ान भरती हैं । हर तिमाही करीब दस लाख मुसाफिर भारतीय शहरों से दोहा जाते हैं । 

यूएई, थाइलैंड और सिंगापुर के बाद सबसे व्यस्त दोहा का ही हवाई मार्ग है । इसमें इंडिगो सबसे अधिक व्यस्त रहती है । मुंबई, कोच्चि, कोझिकोड, दिल्ली, हैदराबाद और चेन्नई से उसके विमान दोहा जाते हैं । कतर की विमानन कंपनी कतर एयरवेज के लिए यह फैसला मुश्किल भरा है क्योंकि यह एक सप्ताह में करीब भारतीय शहरों से करीब 100 उड़ानें भरती है ।  
पहले से ही दिक्कतों का सामना कर रही हैं कंपनियां 
सिंगापुर और थाईलैंड जाने वाली उड़ानें पहले ही काफी कम हो चुकी हैं । हालांकि जानकार मानते हैं कि पश्चिम एशिया की उड़ानों ने बाजार थाम रखा था लेकिन अब यहां के बाजार से मिलने वाली राहत पर भी रोक लग गई है । 
तीन नए मामले मिले, कुल 18
कतर के स्वास्थ्य मंत्रालय ने सोमवार को बताया कि देश में कोरोना के तीन नए मामले सामने आए हैं । इसे मिला कर देश में कोरोना से पीड़ित मामलों की संख्या 18 पर पहुंच गई है । यहां अभी तक किसी की मौत का मामला सामने नहीं आया है । 
कुवैत तीन दिन पहले लगा चुका है रोक
कतर के पहले कुवैत भी भारत से आने वाली उड़ानों पर तीन दिन पहले ही रोक लगा चुका है । यह रोक उसने सात देशों से आने वाले विमानों पर लगाई है । कतर की तुलना में यहां भारतीय कम जाते हैं । यहां एक तिमाही में करीब तीन लाख मुसाफिर कुवैत की यात्रा करते हैं ।  ।  
इतालवी जेलों में सुलगी चिंगारी, छह मरे 
इटली की जेलों में तो संक्रमण फैलने से रोकने के लिए बने नए नियमों के खिलाफ कैदियों ने हंगामा कर दिया । इससे संबंधित मामलों में छह कैदियों कैदियों की मौत हो गई और कई अन्य घायल हो गए । नए नियमों में परिवार के लोगों से मुलाकात पर भी रोक लगा दी गई है । इन प्रतिबंधों के खिलाफ नेपल्स और दूसरे इलाके में बनी जेलों में बंद कैदियों के बीच विद्रोह भड़क गया । 

इसके पहले इटली ने देश के उत्तरी इलाकों के 15 सूबों में लोगों की आवाजाही पर रोक लगा दी थी जिसके चलते इन कैदियों के उनके परिजन व दोस्तों से मिलने पर रोक लग गई है । एक जेल अधिकारी ने बताया कि मोदेना जेल में कैदियों ने पूरी जेल पर कब्जा कर लिया । वे जेल के मालखाने में घुस गए और वहां रखे मादक पदार्थ का सेवन कर लिया । दो कैदियों की मौत मादक पदार्थ की ओवरडोज से हो गई है । 
इटली में भारतीय राजदूत ने ट्रैवल एडवाइजरी जारी की 
इटली के मिलान में बने भारतीय वाणिज्य दूतावास ने सोमवार को देश में भारतीयों के लिए यात्रा सलाह जारी की है । इसमें कहा गया है कि लोम्बार्डी, मोदेना, परमा, पियासेंज़ा, रेजियो एमिलिया, रिमिनी, वेनिस, पडुआ, ट्रेविसो, एस्टी, एलेसेंड्रिया, नोवारा, वर्बानो क्यूसियो ओस्सोला और वर्सेली को रेड जोन में रखा गया है । प्रोटोकॉल सलाहकार ने कहा कि भारतीयों को यात्रा प्रतिबंधों का पालन करने और पालन करने की सलाह दी जाती है ।
पाकिस्तान में सामने आया आठवां मामला
इस्लामाबाद : पाकिस्तान में सोमवार को 55 वर्षीय एक व्यक्ति की जांच में कोरोनावायरस से संक्रमण की पुष्टि हुई जिसके बाद देश में कोरोनावायरस से संक्रमित लोगों की संख्या आठ हो गई है । यह नया मामला सिंध प्रांत की राजधानी कराची में सामने आया है जहां अब तक पांच मामले सामने आ चुके हैं । सिंध के स्वास्थ्य मंत्री के मीडिया समन्वयक मीरन युसूफ ने कहा कि कोरोनावायरस से संक्रमित आठवें व्यक्ति ने हाल ही में कतर होते हुए सीरिया की यात्रा की थी ।
जानकारी छिपाने पर सऊदी सरकार लगाएगी एक करोड़ रुपये का जुर्माना
दुबई : सऊदी अरब सरकार ने कोरोना संबंधी जानकारी छिपाने पर एक करोड़ रुपये के जुर्माने का कानून बना दिया है । सोमवार को राजतंत्र के अधिकारी के जारी आदेश में कहा गया है कि देश के प्रवेश बिंदुओं पर अपने स्वास्थ्य संबंधी जानकारी छिपाने के दोषी लोगों को पांच लाख सऊदी रियाल या भारतीय रुपये के अनुसार करीब एक करोड़ रुपये का जुर्माना भरना होगा ।
पुर्तगाल के राष्ट्रपति ने सभी कार्यक्रम रद्द किए
लिस्बन : कोरोनावायरस के खौफ से पुर्तगाल के राष्ट्रपति ने अपने सभी सार्वजनिक कार्यक्रमों को रद्द करके घर पर रहने का फैसला किया है । राष्ट्रपति कार्यालय ने बताया कि 71 वर्षीय मार्सेलो रेबेलो डे सूसा ने हाल ने हाल में उस स्कूल के बच्चों से मुलाकात की थी जिस स्कूल को एक बच्चे के कोविड-19 से संक्त्रस्मित होने के कारण बंद कर दिया गया था । इसमें कहा गया कि राष्ट्र्रपति में संक्रमण के कोई लक्षण नहीं हैं । 
फ्रांस में एक हजार से अधिक लोग जमा नहीं हो सकेंगे
पेरिस : फ्रांस सरकार ने देश में कहीं भी 1,000 से अधिक लोगों के कहीं भी इकट्ठे होने पर प्रतिबंध लगा दिया है । यहां कोरोनावायरस के कारण मरने वालों की संख्या 19 हो गई है । 
मार्शल देश ने विदेशियों के आगमन पर रोक लगाई 
माजुरो : कोरोनावायरस से बचने के लिए वहीं मार्शल द्वीपसमूह ने हवाई मार्ग से यहां आने वाले सभी लोगों पर प्रतिबंध लगा दिया है । यह प्रतिबंध दो हफ्ते के लिए लगाया गया है । गौरतलब है कि यहां अब तक कोरोनावायरस का एक भी पुष्ट मामला सामने नहीं आया है लेकिन खतरे के मद्देनजर यह सख्त कदम उठाया गया है । मार्शल द्वीपसमूह ने पिछले हफ्ते सरकारी अधिकारियों और निर्वाचित नेताओं की अंतरराष्ट्रीय यात्राओं पर भी पाबंदी लगा दी थी । 
उत्तर कोरिया ने सख्त नियम लागू किए
प्योंगयांग : उत्तर कोरिया में अब तक कोरोना का एक भी मामला सामने नहीं आया है लेकिन यहां बेहद सख्त नियम लागू किए गए हैं । कई हफ्तों से जारी सख्त नियमों के चलते कई राजनयिक यहां से जा चुके हैं ।  उत्तर कोरिया ने अपनी सीमाएं बंद कर ली और हजारों लोगों को पृथक कर दिया । सैकड़ों विदेशियों को घरों में रहने को कहा गया है ।
ईरान में आपदा प्रबंधन के प्रमुख बने कोरोना के शिकार 
तेहरान : देश के आपदा प्रबंधन संगठन के प्रमुख इस्माइल नज्जर खुद ही कोरोना का शिकार हो गए हैं । एक न्यूज एजेंसी ने बताया कि राहत की बात यह है कि उन्हें अब अस्पताल से छुट्टी दे दी गई है लेकिन उन्हें अभी घर में अलग थलग रखा गया है । इससे पहले देश के उप स्वास्थ्य मंत्री भी कोरोना की चपेट में आ चुके हैं । विपक्ष का आरोप है कि ईरान में 1,800 लोगों की मौत हो चुकी है । ईरान के विपक्षी दल मुजाहिदीन-ए-खल्क के सदस्यों ने यह दावा किया है । 

हालांकि ईरान सरकार के मुताबिक मरने वालों की संख्या  237 है । अगर विपक्ष के आरोप को सच माना जाए तो कहा जा सकता है कि ईरान सच्चाई को छिपा रहा है और वह वास्तविक आंकड़ों का महज दसवां हिस्सा ही सामने रख रहा है । यह विपक्ष संगठन ईरान से बाहर रह कर काम करता है । इस्राइली मीडिया में आई रिपोर्ट के अनुसार पश्चिम एशिया के देशों में कोरोना से ही सबसे अधिक मौतों और संक्रमण के मामले ईरान में ही हैं । 
ग्रैंड प्रिसेंज क्रूज को लेकर निश्चिंत रहें लोग: कैलिफोर्निया गर्वनर 
ऑकलैंड : कैलिफोर्निया के गवर्नर गेविन न्यूसम और ऑकलैंड के मेयर ने लोगों को भरोसा दिलाया कि 14 दिन की पृथक अवधि पूरी किए बिना ग्रैंड प्रिंसेस क्रूज जहाज पर सवार यात्रियों को जनता के बीच जाने की इजाजत नहीं दी जाएगी । ग्रैंड प्रिंसेस जहाज पर 54 देशों के 3500 से अधिक यात्री सवार हैं और इस जहाज को पूर्वी सैन फ्रांसिस्को खाड़ी के ऑकलैंड में बंदरगाह पर खड़ा किए जाने की संभावना है । 

कोरोनावायरस संक्रमण के मामलों की संख्या 100 पार करने के बीच न्यूयॉर्क में स्कूलों और कॉलेजों में कक्षाएं निलंबित कर दी गई हैं । कोलंबिया विश्वविद्यालय के अध्यक्ष ली बोलिंगर ने एक बयान में कहा कि यह कदम सुदूर स्थानों पर कक्षाएं संचालित करने की तैयारियों के लिए मौका देगा । कक्षाएं निरस्त भले हें लेकिन विश्वविद्यालय खुला है ।
अमेरिकी कांग्रेस के दो नेता आइसोलेशन में
टेक्सास के सीनेटर टेड क्रूज और एरिजोना के रिप्रजेंटेटिव पॉल गोसर ने खुद को 14 दिन के लिए आइसोलेट कर लिया है । दोनों ने आइसोलेशन में रहने का फैसला तब किया जब उन्हें ये पता चला कि हाल ही में कंजर्वेटिव पॉलिटिकल एक्शन कमेटी कांफ्रेंस में जिस व्यक्ति से हाथ मिलाया था उसमें कोरोनावायरस की पुष्टि हुई है । इस कार्यक्रम में अन्य नेताओं के साथ अमेरिकी राष्ट्रपति डोनाल्ड ट्रंप और उप राष्ट्रपति माइक पेंस भी मौजूद थे । 
दक्षिण कोरिया में मास्क खरीदने का नया नियम
वायरस के कहर के चलते मास्क का संकट भी पूरी दुनिया के लिए चिंता का सबब बन गया है । दक्षिण कोरिया ने मास्क खरीदने के लिए नियम बना दिया है । एक सप्ताह में एक व्यक्ति एक से अधिक बार मास्क नहीं खरीद सकता है ।
मास्क पहने व्यक्ति के चेहरे की होगी पहचान
चीन की एक कंपनी ने दावा किया है कि उसने देश की पहली फेसियल रिकॉगनाइजेशन तकनीक विकसित की है जिससे मास्क पहने व्यक्ति का चेहरा भी पहचाना जा सकता है । कोरोना के चलते अधिकतर लोग मास्क पहन रहे हैं जिसके चलते कई स्थानों पर चेकिंग में दिक्कत हो रही है । कंपनी का दावा है कि अगर इस मशीन में तापमान मापने वाला सेंसर लगा दिया जाए तो ये कोरोना के संदिग्ध मरीजों को भी पहचान लेगा ।
शंघाई में डिजनी रिसॉर्ट दोबारा खुले, पार्क बंद
शंघाई में डिजनीलैंड थीम पार्क में मौजूद रिसॉर्ट और रेस्टोरेंट दोबारा एक महीने बाद खुल गए हैं । हालांकि शंघाई डिजनीलैंड थीम पार्क अभी भी बंद है । डिजनी ने कोरोना के कहर को देखते हुए जनवरी में रिसॉर्ट और पार्क को बंद कर दिया था ।


 
कोरोना से फीकी हुई होली, चौथाई रह गया कारोबार, पहली बार बने ऐसे हालात

 
आगरा में कोरोना वायरस ने होली के रंग में भंग डाल दिया है । कारोबार आधा भी नहीं रह गया है । पिछले साल पर्व के दौरान 15 करोड़ रुपये तक का व्यापार हुआ था । इस बार सात करोड़ भी नहीं हुआ है । 
यह पहला ऐसा मौका है, जब त्योहार पर ऐसे हालात बन गए हैं । दुकानों पर सामान सजा हुआ है, लेकिन खरीदने वाले नदारद हैं । पर्व में सबसे ज्यादा पिचकारी, रंग-गुलाल, मिष्ठान, खानपान का सामान बिकता है ।
बाजार कई दिन पहले से सज जाते हैं । ग्रामीण क्षेत्रों में खरीदारी भी शुरू हो जाती है । एक हफ्ते पहले से शहरी लोग भी निकल पड़ते हैं । मगर, कोरोना की हवा ने त्योहार का काम तमाम करने काम किया है । लगातार निरस्त होते होली मिलन समारोह से खरीदारों की संख्या बेहद कम रह गई । तो इधर, बारिश ने भी मिजाज बिगाड़ने का काम किया । इस समय छोटी दुकान से लेकर बड़े शोरूम तक में ग्राहकों के लाले पड़े हुए हैं ।
ऑर्डर भी घटे
घर बैठकर खाने के ऑर्डर मंगवाने की संख्या भी घटकर 30 फीसदी रह गई । जोमेटो कंपनी के एक डिलीवरी ब्वॉय ने बताया कि बीते वर्ष तक हमारे पास ऑर्डर फुल लगे रहते  थे । रोजाना 500 ऑर्डर तक डिलीवरी होते थे । अब 150 ही रह गए हैं ।

25 फीसदी रह गए ग्राहक 
ऐसे हालात पहले कभी नहीं देखे हैं । हमारे शहर के सभी शोरूम में ग्राहकों की संख्या 25 फीसदी रह गई है । अब सिर्फ दो दिन ही रह गए हैं, जिसमें बिक्री बढ़ सकती है ।  - जय अग्रवाल, मिष्ठान विक्रेता

माल बनाना कम किया
हमने बिक्री के लिए ठंडाई के ग्लास तैयार किए थे, लेकिन स्थिति को देखते हुए ग्राहकों को निशुल्क देने पड़े । जबकि इस समय तक यह बचते नहीं थे । हालात को देखते गुझिया-नमकीन को बनाना कम कर दिया है । - शिशिर भगत, मिष्ठान विक्रेता

रंग-गुलाल की बिक्री कम
पहले चीन से आने वाली पिचकारी महंगी हुई । जिसने खरीदारी प्रभावित की । अब होली मिलन निरस्त होने से रंग-गुलाल की बिक्री भी चौपट हो चुकी है । - राजेंद्र सिंह, रंग-पिचकारी विक्रेता

 
कोरोनावायरस के चलते रेलवे अस्पताल में व्यवस्था की मांग की

 
जम्मू । रेलवे कर्मचारियों ने स्टेशन पर कर्मियों की चिकित्सा स्क्रीनिंग की पर्याप्त व्यवस्था करने की मांग उठाई । नॉर्दर्न रेलवे मेंस यूनियन के शाखा प्रधान शैम्बर सिंह के नेतृत्व में कर्मचारियों ने रेलवे के असिस्टेंट डिवीजनल मेडिकल आफिसर से मुलाकात कर मांगों को उठाया । यूनियन सदस्यों ने कहा कि स्टेशन पर तैनात कर्मचारी रोजाना हजारों की तादाद में यात्रियों के संपर्क में आते हैं । ऐसे में कर्मचारियाें की स्क्रीनिंग व्यवस्था करवाई जानी चाहिए । उन्होंने सभी कर्मियों के लिए सेनिटाइजर और मास्क देने की मांग भी उठाई । रेलवे के डॉक्टर प्रशांत ने बताया की रेल कर्मियों को वायरस के प्रति जागरूक किया जा रहा है । कोविड-19 वायरस एक तरह का संक्रमित वायरस है । इसके लिए सावधानी ही सबसे बड़ा बचाव है । इस दौरान शाखा अध्यक्ष एस बी दास, मीडिया सचिव प्रकाश चंद्र भी मौजूद थे ।
--
रेलवे स्टेशन पर अनाउंसमेंट से कोरोना के प्रति किया जा रहा जागरूक जम्मू रेलवे स्टेशन पर यात्रियों को कोरोना वायरस के प्रति जागरूक किया जा रहा है । रेलवे के पूछताछ केंद्र से यात्रियों को अनाउंसमेंट से जागरूक किया जा रहा है । इसमें यात्रियों को तेज बुखार, खांसी, जुकाम आदि हो तो डॉक्टर से संपर्क करने को कहा जा रहा है । रेलवे स्टेशन पर कोरोना वायरस को लेकर रेलवे प्रबंधक यात्रियों के साथ कर्मचारियाें को जागरूक कर रहा है । ब्यूरो

 
जम्मू । रेलवे कर्मचारियों ने स्टेशन पर कर्मियों की चिकित्सा स्क्रीनिंग की पर्याप्त व्यवस्था करने की मांग उठाई । नॉर्दर्न रेलवे मेंस यूनियन के शाखा प्रधान शैम्बर सिंह के नेतृत्व में कर्मचारियों ने रेलवे के असिस्टेंट डिवीजनल मेडिकल आफिसर से मुलाकात कर मांगों को उठाया । यूनियन सदस्यों ने कहा कि स्टेशन पर तैनात कर्मचारी रोजाना हजारों की तादाद में यात्रियों के संपर्क में आते हैं । ऐसे में कर्मचारियाें की स्क्रीनिंग व्यवस्था करवाई जानी चाहिए । उन्होंने सभी कर्मियों के लिए सेनिटाइजर और मास्क देने की मांग भी उठाई । रेलवे के डॉक्टर प्रशांत ने बताया की रेल कर्मियों को वायरस के प्रति जागरूक किया जा रहा है । कोविड-19 वायरस एक तरह का संक्रमित वायरस है । इसके लिए सावधानी ही सबसे बड़ा बचाव है । इस दौरान शाखा अध्यक्ष एस बी दास, मीडिया सचिव प्रकाश चंद्र भी मौजूद थे ।
--
रेलवे स्टेशन पर अनाउंसमेंट से कोरोना के प्रति किया जा रहा जागरूक जम्मू रेलवे स्टेशन पर यात्रियों को कोरोना वायरस के प्रति जागरूक किया जा रहा है । रेलवे के पूछताछ केंद्र से यात्रियों को अनाउंसमेंट से जागरूक किया जा रहा है । इसमें यात्रियों को तेज बुखार, खांसी, जुकाम आदि हो तो डॉक्टर से संपर्क करने को कहा जा रहा है । रेलवे स्टेशन पर कोरोना वायरस को लेकर रेलवे प्रबंधक यात्रियों के साथ कर्मचारियाें को जागरूक कर रहा है । ब्यूरो

 
कोरोनावायरस के दुनिया भर में अब तक एक लाख से अधिक मामलों की पुष्टि हो चुकी है, जबकि इस वायरस के चलते 3000 से अधिक लोगों की जान जा चुकी है । इसकी वजह से कई अंतरराष्ट्रीय व्यापार कार्यक्रम रद्द हो चुके हैं । इसका पर्यटन के साथ-साथ खेल पर भी बुरा प्रभाव पड़ा है ।
आमतौर पर स्पोर्ट्स के सारे इवेंट तय होते हैं । तय समय के मुताबिक इसका आयोजन भी होता है, लेकिन इस खतरनाक वायरस ने सारे इवेंट को तितर बितर कर रख दिया है । ऐसे में निश्चित तौर पर खिलाड़ियों की तैयारी पर गहरा प्रभाव पड़ता है । साथ ही साथ आयोजकों पर भी इसका बुरा असर पड़ता है । आइए ऐसे में जानते हैं कोरोना के कहर से किन-किन खेलों पर गहरा प्रभाव पड़ा है?
फीफा वर्ल्ड कप 2022 क्वालीफायर मुकाबले स्थगित
दुनिया भर में फैले कोरोनावायरस की वजह से भारतीय फुटबॉल टीम के फीफा वर्ल्ड कप 2022 क्वालीफायर और चीन में होने वाले एएफसी एशियन कप संयुक्त क्वालिफिकेशन राउंड-2 के मैचों को स्थगित कर दिया गया है । इस बात की पुष्टि एशियाई फुटबॉल परिसंघ (एएफसी) ने दी । भारत को आगामी 26 मार्च को एशियाई चैंपियन कतर के साथ भुवनेश्वर के कलिंगा स्टेडियम में फीफा विश्व कप 2022 क्वालीफायर फुटबॉल मैच खेलना था ।
कोरोना की भेंट चढ़ा दिल्ली में होने वाला शूटिंग विश्व कप
आखिर दिल्ली की कर्णी सिंह शूटिंग रेंज में 15 मार्च से होने वाला राइफल, पिस्टल, शॉटगन शूटिंग विश्व कप कोरोनावायरस की भेंट चढ़ गया । इंटरनेशनल शूटिंग स्पोट्र्स फेडरेशन (आईएसएसएफ) की ओर से इस विश्व कप को अनिश्चितकालीन के लिए स्थगित कर दिया गया है ।
ओलंपिक टेस्ट इवेंट स्थगित
आईएसएसएफ ने 16 अप्रैल से टोक्यो में होने वाली ओलंपिक टेस्ट इवेंट को भी रद्द कर दिया गया । यह इवेंट उसी शूटिंग रेंज में होनी थी जहां ओलंपिक के मुकाबले आयोजित किए जाने हैं ।
इंडियन ओपन पर कोरोना का कहर
वर्ल्ड बैडमिंटन फेडरेशन ने (बीडब्लूएफ) ने बैडमिंटन एसोसिएशन ऑफ इंडिया (बीएआई) को इंडियन ओपन सुपर सीरीज बैडमिंटन टूर्नामेंट खाली स्टेडियम में कराने का विकल्प दिया है । फेडरेशन भी मानकर चल रही है कि अगर टूर्नामेंट होगा तो खाली स्टेडियम में ही कराना पड़ेगा । स्टेडियम में लोगों को बुलाने का जोखिम नहीं लिया जा सकता है । अगर ऐसा हुआ तो देश के इतिहास में संभवत: यह पहला मौका होगा जब खाली स्टेडियम में ख्याति प्राप्त अंतरराष्ट्रीय टूर्नामेंट आयोजित होगा । हालांकि कोरोना वायरस को लेकर जिस तरह की स्थितियां बन पड़ी हैं । उसमें फेडरेशन के पास टूर्नामेंट को रद्द करने का विकल्प भी है ।
एशियन नौकायन चैंपियनशिप टली
एशियन नौकायन चैंपियनशिप कोरोनावायरस के कारण टाल दी गई । एशियन नौकायन महासंघ (एसीसी) ने इसकी जानकारी दी । यह चैंपियनशिप थाइलैंड के पटाया शहर में आयोजित होनी थी । टूर्नामेंट का आयोजन 26 से 29 मार्च तक होना था, लेकिन अब इसे अप्रैल तक के लिए स्थगित कर दिया गया है ।
पीएसजी का लीग-1 मुकाबला टला
पेरिस सेंट जर्मेन (पीएसबी) और स्ट्रासबर्ग के बीच होने वाला फ्रेंच लीग-1 का मुकाबला कोरोनावायरस के कारण टाल दिया गया । फ्रेंच फुटबॉल लीग ने इसकी पुष्टि की । यह मुकाबला स्ट्रासबर्ग के घरेलू मैदान अल्सासे में होना था । यह पहला ऐसा फ्रेंच लीग मुकाबला है, जिसे कोरोना वायरस के कारण टाला गया है । 
फुटबॉल लीग सीरी-ए रद्द 
कोरोनावायरस के चलते खेल यहां के मंत्री विनसेन्जो स्पाडाफोरा ने फुटबॉल लीग सीरी-ए रद्द करने को कहा है । उन्होंने सोशल मीडिया पर लिखा, इटेलियन फुटबॉल फेडरेशन (एफआईसीजी) को तत्काल सीरी-ए लीग को रोक देना चाहिए । 
इंडियन वेल्स एटीपी टूर्नामेंट रद्द
अमेरिका के कैलिफोर्निया में होने वाला इंडियन वेल्स टेनिस टूर्नामेंट को भी कोरोनावायरस के चलते फिलहाल रद्द कर दिया गया है ।
ऑल इंग्लैंड बैडमिंटन चैंपियनशिप पर कोरोना का कहर
एच एस प्रणय सहित कई भारतीय बैडमिंटन खिलाड़ियों ने कोरोनावायरस के बढ़ते संक्रमण को देखते हुए अगले सप्ताह होने वाली ऑल इंग्लैंड चैंपियनशिप से हटने का फैसला किया है । उनके अलावा चिराग शेट्टी और सत्विकसाईराज रंकीरेड्डी की दुनिया की 10वें नंबर की पुरूष जोड़ी ने भी अपने नाम वापस लिए हैं । यह सत्र का पहला विश्व टूर सुपर 1000 टूर्नामेंट है जो 11 मार्च से शुरू होना है । ऑल इंग्लैंड चैंपियनशिप टोक्यो 2020 क्वालीफिकेशन के लिए काफी अहम है । भारतीय बैडमिंटन संघ (बाई) के सचिव अजय सिंघानिया ने पीटीआई से कहा कि कुछ खिलाड़ियों ने बाई को लिखा और ऑल इंग्लैंड चैंपियनशिप से हटने के अपने फैसले के बारे में सूचित किया ।
जापान में होने वाली एशियाई पैदल चाल चैंपियनशिप रद्द
जापान में 15 मार्च को प्रस्तावित एशियाई पैदल चाल चैंपियनशिप कोरोना वायरस के संक्रमण के खतरे को देखते हुए रद्द कर दी गई है । इस स्पर्धा में 13 भारतीय खिलाड़ियों को भाग लेना था । टोक्यो ओलंपिक के लिए क्वालिफाई करने वाली भावना जाट को नोमि शहर में होने वाली इस स्पर्धा में भारतीय चुनौती की अगुआई करनी थी । एशियाई एथलेटिक्स महासंघ (एएए) ने जापान के महासंघ के अनुरोध पर इसे रद्द करने का फैसला किया । एएए के अध्यक्ष दहलान अल हमद ने कहा, ‘एएए परिषद से विचार-विमर्श और अनुमोदन के बाद मैं पुष्टि करता हूं कि एशियाई 20 किमी पैदल चाल चैंपियनशिप रद्द कर दी गई है ।’
कोरोना की वजह से स्थगित हुआ सुल्तान अजलान शाह हॉकी टूर्नामेंट
दिसंबर 2019 के आखिरी हफ्ते में चीन में कोरोनावायरस नामक एक बीमारी फैलनी शुरू हुई । टोक्यो ओलंपिक 2020 में संकट के बादल तो मंडरा ही रहे थे कि अब सुल्तान अजलान शाह हॉकी टूर्नामेंट को स्थगित करना पड़ा । पहले हॉकी का यह प्रतिष्ठित टूर्नामेंट 11 से 18 अप्रैल तक होने वाला था । 29वें संस्करण की मेजबानी मलयेशिया का इपोह शहर कर रहा था, लेकिन कोरोनावायरस के खतरे के चलते अब टूर्नामेंट 24 सितंबर से 3 अक्तूबर के बीच खेला जाएगा ।
शूटिंग विश्व कप पर कोरोनावायरस का कहर
नेशनल राइफल एसोसिएशन ऑफ इंडिया ने चार मार्च से निकोसिया (साइप्रस) में होने वाले शॉटगन शूटिंग विश्व कप से नाम वापस ले लिया है । दुनिया के कई हिस्सों में पैर पसार रहे कोरोनावायरस के चलते भारत सरकार की ओर से जारी की गई स्वास्थ्य एडवाइजरी को ध्यान में रखते हुए एनआरएआई ने यह कदम उठाया है ।
कोरोना के चलते ओलंपिक कुश्ती क्वालिफायर रद्द
कोरोना वायरस के चलते 27 मार्च से बिश्केक (किर्गिस्तान) में होने वाले एशियाई कुश्ती ओलंपिक क्वालीफायर को रद्द कर दिया गया है । यह दूसरा मौका  है जब यह क्वालिफायर रद्द किया गया है । इससे पहले यह क्वालीफायर चीन में होने था । मीडिया रिपोर्टों के मुताबिक किर्गिस्तान की सरकार ने कोरोना वायरस के चलते अपने देश में सभी खेल आयोजनों पर रोक लगा दी है । हालांकि भारतीय कुश्ती संघ का कहना है कि उन्हें यूडब्लूडब्लू से इस बारे में जवाब मांगा है ।
जर्मनी और पोलैंड में होने वाले ओलंपिक बैडमिंटन क्वालीफायर्स स्थगित
कोरोनावायरस के कारण जर्मन ओपन बैडमिंटन टूर्नामेंट तय समय के मुताबिक अगले सप्ताह नहीं हो पाया । वहीं, पोलिश ओपन को स्थगित कर दिया गया है । ये दोनों ओलंपिक क्वालिफाइंग प्रतियोगिता थी । विश्व बैडमिंटन महासंघ (बीडब्ल्यूएफ) ने कहा कि अभी यह तय नहीं किया गया है कि पूर्व कार्यक्रम के अनुसार तीन से आठ मार्च के बीच होने वाले जर्मन ओपन को स्थगित या रद्द कर दिया जाएगा । पोलिश ओपन के लिए नई तिथियां मांगी जा रही हैं, जिसका आयोजन पूर्व कार्यक्रम के अनुसार 26 से 29 मार्च के बीच होना था । लेकिन अब ये प्रतियोगिताएं टोक्यो ओलंपिक के लिए क्वालीफाईंग अवधि में नहीं आ पाएंगी । बयान में कहा गया है कि बीडब्ल्यूएफ कोरोना वायरस के आधिकारिक अपडेट पर लगातार निगरानी रख रहा है और अभी एचएसबीसी बीडब्ल्यूएफ विश्व टूर या बीडब्ल्यूएफ से मान्यता प्राप्त अन्य टूर्नामेंट में बदलाव करने का कोई इरादा नहीं है ।
मई तक काबू में नहीं आया कोरोना तो टोक्यो ओलंपिक हो सकता है रद्द
जानलेवा कोरोनावायरस का संकट अब टोक्यो ओलंपिक 2020 पर भी गहराने लगा है । जानकारी के मुताबिक अंतरराष्ट्रीय ओलंपिक समिति के एक वरिष्ठ सदस्य ने बताया है कि अगर मई अंत तक कोरोनावायरस पर काबू नहीं पाया जाता है तो ओलंपिक खेल रद्द किए जा सकते हैं । उन्होंने कहा ऐसी स्थिति में ओलंपिक खेल का समय नहीं बदला जाएगा न ही इन्हें स्थगित किया जाएगा, बल्कि खेल रद्द कर दिए जाएंगे ।
टेबल टेनिस विश्व टीम चैंपियनशिप स्थगित
टेबल टेनिस विश्व टीम चैंपियनशिप कोरोना वायरस मामलों के कारण स्थगित कर दी गई है । यह चैंपियनशिप अगले महीने दक्षिण कोरिया के शहर बुसान में आयोजित की जानी थी । अंतरराष्ट्रीय टेबल टेनिस महासंघ (आईटीटीएफ) ने कहा कि 22 से 29 मार्च को होने वाली यह प्रतियोगिता अब 21 से 28 जून के बीच हो सकती है । 
दक्षिण कोरिया की के-लीग फुटबाल भी स्थगित
कोरोना वायरस के चलते खेल के कई कार्यक्रम रद्द कर दिए गए हैं । अब दक्षिण कोरिया भी इस वायरस के चपेट में आ गया है । दक्षिण कोरिया इसके बढ़ते मामलों को देखते हुए नया फुटबॉल सीजन रद्द कर दिया । 
संतोष ट्रॉफी फुटबॉल का फाइनल राउंड स्थगित
मिजोरम की राजधानी आइजोल में आयोजित होने वाले हीरो संतोष ट्रॉफी 2019-20 के फाइनल राउंड को कोरोना वायरस के प्रकोप के मद्देनजर टाल दिया गया है । सरकार द्वारा COVID-19 के संबंध में परामर्श जारी होने के बाद यह निर्णय लिया गया । अखिल भारतीय फुटबॉल महासंघ (एआईएफएफ) ने चैंपियनशिप के अंतिम दौर के लिए क्वालीफाई करने वाले सभी राज्य संघों को इस निर्णय की जानकारी दी है ।

इन पर पड़ा कोरोना का असर
कोरोनावायरस के कारण बार्सिलोना-नापोली चैंपियंस लीग का निर्णायक मुकाबला दर्शकों के बिना खेला जाएगा । 
कोरोनावायरस के चलते जापान ओपन 2020 को  स्थगित कर दिया गया है ।
जूडो ओलंपिक क्वालीफायर पर भी कोरोनावायरस का कहर है । 

 
