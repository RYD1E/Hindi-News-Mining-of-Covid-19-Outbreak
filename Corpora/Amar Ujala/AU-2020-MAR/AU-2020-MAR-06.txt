मास्क के ज्यादा दामों पर डॉ. हर्षवर्धन ने चेताया... 450 ईरानी नागरिकों की तलाश

भूपेश बघेल होली मिलन समारोह में हिस्सा नहीं लेंगे
कोरोनावायरस पर केंद्र सरकार की एडवाइजरी के मद्देनजर छत्तीसगढ़ के मुख्यमंत्री भूपेश बघेल होली मिलन समारोह में हिस्सा नहीं लेंगे  । बता दें कि इससे पहले पीएम नरेंद्र मोदी व कई केंद्रीय मंत्री भी होली मिलन समारोह में शिरकत नहीं करने का एलान कर चुके हैं  । 
ईरान में फंसे करीब 2000 भारतीय नागरिकों को शीघ्र ही भारत लाया जाएगा  । इनमें से 300 भारतीयों के खून का नमूना भारत आ रहा है  । इन सैंपलों की जांच की जाएगी  । यदि उनके से सभी कोरोनावायरस से निगेटिव पाए जाएंगे तो उन्हें भारत लाने का इंतजाम किया जाएगा  । केंद्रीय नागरिक उड्डयन मंत्री हरदीप सिंह पुरी ने शुक्रवार को यहां बताया कि ईरान में फंसे सभी भारतीयों को यहां लाया जाएगा जबकि भारत में रह रहे सभी ईरानी नागरिकों को वापस ईरान भेजा जाएगा  । इस बारे में भारत की ईरानी अधिकारियों से बात चल रही है  ।
450 ईरानी नागरिकों की तलाश
पर्यटन मंत्रालय 450 ईरानी नागरिकों की तलाश कर रहा है जो फरवरी में भारत आए थे  । बता दें कि ईरान में अबतक करीब 120 लोगों की मौत हो चुकी है  । ईरान में विदेश मंत्री के सलाहकार की भी कोरोना वायरस से मौत हो गई है  । उन्होंने 1979 के अमेरिकी दूतावास बंधक संकट में भी हिस्सा लिया था  । यह जानकारी सरकारी संवाद समिति इरना ने दी है  ।इरना ने बताया कि वरिष्ठ और क्रांतिकारी राजनयिक हुसैन शेखोलेसलाम की गुरुवार को मौत हो गई  ।
कोरोनावायरस के कारण दिल्ली फैशन वीक स्थगित
कोरोनावायरस का असर लोटस मेकअप इंडिया फैशन वीक (एलएमआईएफडब्ल्यू) पर भी पड़ा है  । इसे फिलहाल स्थगित करना पड़ा है  । यह 11 से 15 मार्च तक होने वाला था  । फैशन डिजाइन काउंसिल ऑफ इंडिया (एफडीसीआई) के अध्यक्ष सुनील शेट्टी ने इस संंबंध में जानकारी दी  । 
सोनिया का कांग्रेसी मुख्यमंत्रियों को निर्देश
कोरोनावायरस को लेकर कांग्रेस की अंतरिम अध्यक्ष सोनिया गांधी ने कांग्रेस शासित प्रदेशों के मुख्यमंत्रियों को पत्र लिखा है  । इसमें कहा गया है-  हम वैश्विक स्वास्थ्य इमरजेंसी की स्थिति में हैं  । इसे लेकर प्रभावी घरेलू उपाय अपनाए जाने चाहिए  । प्रभावितों की पहचान और आइसोलेशन जरूरी है  । क्वारेंटाइन (अलग-थलग) की सुविधा शुरुआत में ही मुहैया कराई जानी चाहिए  । किसी एक जगह पर भीड़ न जमा हो, इसे लेकर सरकारों को एडवाइजरी जारी करनी चाहिए  ।

बायोमेट्रिक उपस्थिति दर्ज न कराने के निर्देश
केंद्र सरकार ने सभी मंत्रालयों, विभागों को अपने कर्मचारियों से 31 मार्च तक बायोमीट्रिक उपस्थिति दर्ज न कराने के निर्देश दिए हैं  । कर्मचारियों को रजिस्टर पर हस्ताक्षर कर उपस्थिति दर्ज कराने को कहा है  ।कार्मिक मंत्रालय के एक आदेश के मुताबिक कोरोना वायरस के प्रसार की रोकथाम के लिए एहतियाती कदम के तहत केंद्र सरकार के सभी कर्मचारियों को शुक्रवार को आधार आधारित बायोमीट्रिक प्रणाली से हाजिरी लगाने से छूट दे दी गई  । इसके बजाए वे रजिस्टर पर अपनी हाजिरी दर्ज करेंगे  ।

आदेश में कहा गया है- यह पाया गया है कि वायरस के प्रसार का सबसे सामान्य तरीका संक्रमित सतह हैं  । इसलिए उन सतहों को छूने से बचना चाहिए जो मानव संपर्क की वजह से संक्रमित हो सकती हैं  । इसमें सभी मंत्रालयों से कहा गया है कि वे अपने कर्मचारियों को 31 मार्च तक आधार आधारित बायोमीट्रिक हाजिरी प्रणाली के जरिए अपनी उपस्थिति दर्ज कराने से छूट दें  । केंद्र सरकार के सभी विभागों को जारी आदेश में कहा गया कि सभी कर्मचारियों के लिए हालांकि, इस अवधि के दौरान उपस्थिति पंजी पर अपनी हाजिरी दर्ज करना जरूरी होगा  । 
मास्क पहनने को लेकर न घबराएं
स्वास्थ्य मंत्री डॉ. हर्षवर्धन ने कहा कि मास्क पहनने को लेकर घबराने की कोई जरूरत नहीं है  । जो भी दुकानदार मास्क के लिए ज्यादा पैसे वसूल रहे हैं उनके खिलाफ सख्त कार्रवाई की जानी चाहिए  ।
 बीएसएफ ने कहा कि जवान रिट्रीट समारोह परफॉर्म करते रहेंगे, लेकिन यहां लोगों को आने की अनुमति नहीं दी जाएगी  ।  
अटारी-वाघा सीमा पर समारोह रोका गया 
अमृतसर के डिप्टी कमिश्नर शिवदुलार सिंह ढिल्लो ने कहा कि अटारी-वाघा सीमा पर होने वाले रिट्रीट समारोह में लोगों के आने पर रोक लगा दी गई है  । यहां रोजाना करीब 20 से 25 हजार लोग इस समारोह को देखने आते हैं  । 
नीदरलैंड्स में पहली मौत
नीदरलैंड्स में कोरोनावायरस से पहली मौत, एएफपी ने दी जानकारी  । वहीं, मिस्र में नील क्रूज बोट पर 12 संक्रमितों की पहचान हुई है  । 
केंद्रीय बलों का होली मिलन समारोह रद्द
कोरोनावायरस के मद्देनजर सभी केंद्रीय बलों ने होली मिलन समारोह रद्द कर दिया है  । सीआईएसएफ ने भी अगले हफ्ते होने वाले रेजिंग डे समारोह को भी टाल दिया है  । 
कोरोना को लेकर चिकित्सकों की निगरानी में हैं 29,607 लोग: स्वास्थ्य मंत्री
केंद्रीय स्वास्थ्य मंत्री हर्षवर्धन ने शुक्रवार को कहा कि देश में 29,607 लोगों को कोरोनावायरस को लेकर चिकित्सा निगरानी में रखा गया है  ।
11 मार्च के बाद संसद में आगंतुकों की नहीं मिलेगा प्रवेश
कोरोनावायरस को देखते हुए संसद में होली के बाद 11 मार्च से आगुंतकों की आवाजाही और उनके आने पर प्रतिबंध लगा दिया जाएगा  । इस प्रकार दोनों सदनों के सदस्य संसद परिसर के भीतर किसी भी आगंतुक से मुलाकात नहीं कर पाएंगे  । ना ही होली के बाद जब संसद फिर से शुरू होगी तब कोई भी सदस्य किसी आगंतुक को संसद के भ्रमण पर ले जा सकेगा  । 
लोकसभा ने सांसदों और आगुंतकों के लिए परामर्श जारी किया
कोरोनावायरस के मद्देनजर लोकसभा ने सभी सांसदों और आगुंतकों के लिए परामर्श जारी किया है  । 
स्वास्थ्य मंत्री ने राज्यों के साथ बैठक की
केंद्रीय स्वास्थ्य मंत्री डॉ हर्षवर्धन ने शुक्रवार को कोरोनावायरस की तैयारियों का जायजा लेने के लिए राज्यों के साथ एक बैठक आयोजित की  । उन्होंने विशेष वार्डों की सुविधा और जांच, पृथक वार्ड, प्रयोगशालाओं को रखने के महत्व पर जोर दिया  ।
कोरोनावायरस को रोकने के लिए मिलिट्री अस्पताल में पृथक केंद्र और ओपीडी बनाया गया
भारतीय सेना ने कोरोनावायरस को लेकर कहा है कि सरकार द्वारा जारी किए गए कई परामर्शों के अनुरूप भारतीय सेना के मुख्यालय ने कोविड-19 वायरस से निपटने के लिए तैयारियों और आपातकालीन स्थितियों के संबंध में विस्तृत निर्देश जारी किए हैं  । 

भारतीय सेना ने कहा है कि कोरोनावायरस के फैलाव को रोकने के लिए मिलिट्री अस्पताल में पृथक केंद्र और वायरस के लक्षण वाले लोगों की जांच के लिए अलग ओपीडी बनाया गया है  । अस्पताल स्थानीय नागरिक चिकित्सा अधिकारियों और नामित भारतीय चिकित्सा अनुसंधान प्रयोगशालाओं के साथ तालमेल से काम करेंगे  ।
ईरान: कोरोनावायरस से संदिग्ध रूप से संक्रमित 300 भारतीयों के नमूने आज दिल्ली लाए जाएंगे
एक भारती अधिकारी ने बताया कि ईरान से आने वाली पहली उड़ान से कोरोनावायरस से संदिग्ध रूप से संक्रमित 300 भारतीयों के नमूने लाए जाएंगे  । इस विमान के आज रात दिल्ली पहुंचने की उम्मीद है  । ईरान का महान एयर उड़ान संचालित करेगा और वापसी में ईरानी नागरिकों को ले जाएगा  ।
ताजमहल सहित देश के स्मारकों को बंद किया जाए
आगरा में कोरोनावायरस के मरीज मिलने के बाद से दहशत बरकरार है  । इस बीच शहर के महापौर नवीन जैन ने ताजमहल सहित देश के सभी स्मारकों को कुछ दिनों के लिए बंद करने की मांग उठाई है  । इसके लिए उन्होंने केंद्रीय पर्यटन मंत्री को पत्र भी लिखा है  । 
कासगंज में संदिग्ध मरीज मिला
कासगंज में कोरोनावायरस का एक संदिग्ध मरीज मिला है  । उसे जिला अस्पताल के आइसोलेशन वार्ड में भर्ती कर लिया गया है  । युवक के सैंपल जांच के लिए लखनऊ भेजे गए हैं  । युवक चार मार्च को केरल से लौटा है  ।
कोरोनावायरस: मध्यप्रदेश में होने वाला आइफा अवॉर्ड समारोह टला
कोरोनावायरस के बढ़ते प्रसार के कारण मध्यप्रदेश सरकार से परामर्श के बाद आईफा अवार्ड 2020 को स्थगित कर दिया गया है  । 
स्ट्रासबर्ग के बजाय ब्रसेल्स में होगा यूरोपीय संसद का सत्र
फ्रांस में कोरोना वायरस के मामले बढ़ने के कारण यूरोपीय संसद का सत्र अब स्ट्रासबर्ग के बजाय ब्रसेल्स में होगा  । संसद के स्पीकर डेविड सासोली ने गुरुवार को यह जानकारी दी  ।
स्ट्रासबर्ग के बजाय ब्रसेल्स में होगा यूरोपीय संसद का सत्र
फ्रांस में कोरोना वायरस के मामले बढ़ने के कारण यूरोपीय संसद का सत्र अब स्ट्रासबर्ग के बजाय ब्रसेल्स में होगा  । संसद के स्पीकर डेविड सासोली ने गुरुवार को यह जानकारी दी  ।
दिल्ली में एक और मरीज में कोरोनावायरस की पुष्टि
दिल्ली में एक और मरीज में कोरोनावायरस की पुष्टि हुई है  । इसी के साथ भारत में कोरोनावायरस से प्रभावित मरीजों की संख्या बढ़कर 31 हो गई है  । केंद्रीय स्वास्थ्य मंत्रालय के विशेष सचिव संजीव कुमार ने बताया कि दिल्ली के उत्तम नगर के निवासी एक और व्यक्ति में कोरोनावायरस की पुष्टि हुई है  । यह मरीज हाल में ही थाईलैंड और मलेशिया की यात्रा से वापस आया था  ।
हमें वैश्विक आर्थिक वृद्धि के नरम रहने की आशंका: शक्तिकांत दास
रिजर्व बैंक के गवर्नर शक्तिकांत दास ने कहा कि कोरोनावायरस के चलते हमें वैश्विक आर्थिक वृद्धि के नरम रहने की आशंका है  । उन्होंने बताया कि सभी केंद्रीय बैंक इस दिशा में मिलकर काम कर रहे हैं  । 
ओडिशा: अस्पताल से भागा आयरिश नागरिक, केस दर्ज
कोरोनावायरस की आशंका से ओडिशा के सरकारी अस्पताल के आइसोलेशन वार्ड में भर्ती आयरलैंड का एक नागरिक गुरुवार रात को फरार हो गया  । इस आयरिश नागरिक की बीजू पटनायक अतंरराष्ट्रीय हवाई अड्डे पर स्क्रीनिंग की गई थी और बुखार जैसा लक्षण मिलने के बाद उसे शहर के कैपिटल अस्पताल ले जाया गया था  । इस मामले में पुलिस में केस भी दर्ज कराया गया है  ।
भूटान में कोरोनावायरस के पहले मामले की पुष्टि
भूटान में एक अमेरिकी पर्यटक में कोरोनावायरस की पुष्टि हुई है  । इस देश में कोरोना वायरस का यह पहला मामला है  । प्रधानमंत्री ने शुक्रवार को यह जानकारी दी  । सरकार ने संक्रमण रोकने के लिए देश की सीमाएं विदेशी पर्यटकों के लिए दो सप्ताह के लिए बंद कर दी हैं  ।

प्रधानमंत्री लोताय शेरिंग के कार्यालय ने फेसबुक पोस्ट में कहा कि 76 वर्षीय बुजुर्ग दो मार्च को भारत से भूटान पहुंचा था  । बुखार होने पर उसे अस्पताल में भर्ती कराया गया जहां वह कोरोना वायरस से संक्रमित पाया गया  । संक्रमित व्यक्ति के बारे में कोई जानकारी नहीं दी गई है  । वह 10 फरवरी को अमेरिका से रवाना हुआ था और 21 फरवरी से एक मार्च तक भारत में था  ।
हिमाचल: निगरानी में रखे थाईलैंड के पांच पर्यटक भागे
धर्मशाला के एक होटल से थाईलैंड के पांच पर्यटक भाग गए  । इन विदेशी पर्यटकों को स्वास्थ्य विभाग ने गुरुवार सुबह ही 28 दिन तक निरागनी में रखने के निर्देश दिए थे, लेकिन शाम करीब छह बजे पांचों पर्यटक होटल छोड़कर भाग निकले  । होटल प्रबंधन ने इसकी सूचना स्वास्थ्य विभाग को दी  । वीरवार सुबह स्वास्थ्य विभाग की टीम ने सीएमओ कांगड़ा डॉ. गुरदर्शन गुप्ता की अगुवाई में होटल पहुंची  । सीएमओ ने बताया कि ट्रेवल हिस्ट्री के अनुसार पांचों पर्यटकों को 28 दिन निगरानी में रहने की हिदायत दी गई थी  । पांचों पर्यटक संवेदनशील देश से पहुंचे थे  ।
कोरोना की दहशत, आगरा-दिल्ली से दूरी बना रहे शहरवासी

मैनपुरी  । आगरा में कोरोना वायरस के छह पॉजीटिव केस मिलने के बाद जिले में भी दहशत बढ़ गई है  । जिले के लोगों ने आगरा, दिल्ली सहित अन्य महानगरों से दूरी बनानी शुरू कर दी है  । यही कारण है कि होली के त्योहारी सीजन में भी रोडवेज में करीब 15 प्रतिशत की गिरावट यात्रियों की संख्या में आई है  ।
जिले से बढ़ी संख्या में रोजाना लोग आगरा जाते हैं  । कोरोना वायरस की दहशत के चलते आगरा जाने वालों की संख्या में गिरावट आ रही है  । लोग आगरा, दिल्ली, कानपुर आदि महानगरों में जाने से बच रहे हैं  । इसके साथ ही महानगरों में रह रहे घर परिवार के लोगों के साथ ही पढ़ाई कर रहे बच्चों को परिजनों ने वापस बुला लिया है  । मैनपुरी डिपो के स्टेशन मास्टर सत्यदेव यादव ने बताया कि आगरा के लिए करीब 13 बजे मैनपुरी से संचालित हो रही हैं  । पहले औसतन 30 से 35 यात्री एक बस में आगरा जाते थे  । वर्तमान में यह संख्या घटकर 20 से 25 के करीब पहुंच गई है  । इसी तरह दिल्ली रूट पर 30 बसे संचालित हैं  । पहले 30 से 40 यात्री औसतन एक बस में दिल्ली जाते थे, अब यह संख्या घटकर 20 से 22 हो गई है  ।
इलाज के लिए भी नहीं गए दिल्ली देवी रोड निवासी महेश मिश्रा ने अपनी बेटी सुरभि कात्यायन की ओपन हॉर्ट सर्जरी दिल्ली के एम्स अस्पताल में कराई थी  । समय-समय पर चेकअप के लिए उन्हें दिल्ली जाना पड़ता है  । महेश मिश्रा के अनुसार डॉक्टरों ने 14 मार्च के आसपास का समय देने की बात कही, लेकिन कोरोना वायरस के चलते उन्होंने छह मई की तारीख ली है  । उनका कहना है कि तब तक शायद स्थिति सामान्य हो जाए  ।
वीआईपी गेस्ट आउस को बनाया सेफ हाउस
कोरोना वायरस को लेकर जिले में लगातार इंतजार किए जा रहे हैं  । जिला अस्पताल में वार्ड आरक्षित किया गया है  । साथ ही बाहर से आने वाले लोगों की निगरानी की जा रही है  । करहल स्थित वीआईपी गेस्ट हाउस को सेफ हाउस बनाया गया है  । स्वास्थ्य विभाग ने गेस्ट हाउस का निरीक्षण करके जरूरी इंतजाम पूरे कर लिए हैं  । स्वास्थ्य विभाग के अनुसार इस वार्ड में विदेश से आने वाले लोगों को 14 दिन की निगरानी में रखा जाएगा  ।
घबराएं नहीं, सावधान रहें
स्वास्थ्य विभाग लगातार लोगों से अपील कर रहा है कि वह घबराएं नहीं, सिर्फ सावधानी बरतें  । जिला अस्पताल के चिकित्सक डॉ. अभिषेक दुबे का कहना है कि यह वायरस संक्रमित मरीज के सीधे संपर्क में आने से फैलता है  । संक्रमित व्यक्ति के खांसने, छींकने पर यह वायरस आसपास के लोगों को प्रभावित करता है  ।
ये हैं लक्षण
-जुकाम, खांसी के साथ बुखार का आना  ।
-सांस लेने में परेशानी होना, सांस फूलना  ।
-सिर में तेज दर्द होना  ।
-मरीज की नाक का बहना  ।
यह सावधानी बरतें
-भीड़भाड़ वाले इलाके जैसे अस्पताल, बस स्टैंड, रेलवे स्टेशन पर जाने से बचें  ।
-हर आधे घंटे बाद हाथ साबुन से अच्छी तरह धोएं  ।
-खांसते और छींकते समय रूमाल का इस्तेमाल करें  ।
-हाथों को आंख, मुंह और नाक से न लगाएं  ।
डरें नहीं, सतर्क रहें
कोरोना वायरस से डरने की जरूरत नहीं है, जरूरत सिर्फ सावधानी बरतने की है  । आपके आसपास अगर कोई व्यक्ति विदेश से आता है तो तत्काल स्वास्थ्य विभाग को सूचना दें  । ज्यादा यात्रा करने से बचें  ।
- डॉ. एके पांडेय, सीएमओ

 अटारी-वाघा और हुसैनीवाला सीमा पर रिट्रीट सेरेमनी पर रोक, डॉक्टरों की टीम तैनात

कोरोनावायरस की दहशत के बीच केंद्र सरकार ने भारत-पाकिस्तान के बीच अमृतसर में अटारी-वाघा बॉर्डर और फिरोजपुर के हुसैनीवाला बॉर्डर पर होने वाली रिट्रीट सेरेमनी के आयोजन पर सात मार्च से आगामी आदेश तक पाबंदी लगा दी है  । वहीं, बीएसएफ ने स्पष्ट किया कि लोगों के न आने से उनकी ड्यूटी में कोई फर्क नहीं पड़ेगा  । वे ध्वजारोहण व अन्य ड्रिल करते रहेंगे  ।
यह पहला अवसर है जब दुनिया भर में फैल रही किसी बीमारी की वजह से रिट्रीट सेरेमनी पर पाबंदी लगाई गई हो  । इससे पहले पाकिस्तान वाघा सीमा पर हुए बम ब्लास्ट के बाद इस समारोह को एक दिन के लिए बंद कर दिया गया था  । भारत-पाकिस्तान के बीच हुए युद्धों के दौरान भी इसे बंद किया गया था  । हालांकि कारगिल युद्ध का इस समारोह पर कोई भी असर नहीं पड़ा था  ।
डीसी शिवदुलार सिंह के कहा कि अटारी-वाघा बॉर्डर पर इस सेरेमनी को देखने के लिए हजारों पर्यटक जाते हैं  । 20 से 25 हजार पर्यटक इस दौरान एक दूसरे से सट कर बैठते हैं  । इस कारण समारोह के आयोजन पर पाबंदी लगा दी गई है  ।      
अमृतसर पहुंचे ईरान के 13 नागरिकों में नहीं मिले कोरोना के लक्षण
इटली के रास्ते अमृतसर पहुंचे ईरान के 13 नागरिकों की जांच के बाद उनके कोरोना के लक्षण नहीं मिले हैं  । एसडीएम विकास हिमांशु ने बताया कि डॉक्टरों की टीम ने जांच के बाद उन्हें शुक्रवार को यात्रा की अनुमति दे दी है  । ये सभी ईरानी नागरिक हरिद्वार की यात्रा करने के बाद सड़क के रास्ते गुरु नगरी पहुंचे थे  । 

वह श्री हरमंदिर साहिब और अन्य धार्मिक स्थानों की यात्रा के लिए आए थे  । गुरुवार रात को कोरोना वायरस की जांच के मद्देनजर जिला प्रशासन ने उन्हें होटल में नजरबंद कर दिया था  । होटल में ठहरे अन्य लोगों को भी कमरों से बाहर न निकलने के निर्देश जारी किए गए थे  । होटल के सभी कर्मचारियों और इसके आसपास तैनात सभी पुलिस कर्मचारियों को मास्क पहनने के निर्देश दिए थे  । हालांकि किसी भी यात्री में कोरोना के लक्षण नहीं मिले हैं  ।   

पाकिस्तानियों की जांच के लिए आईसीपी में डॉक्टरों की टीम तैनात 
जिला सेहत विभाग ने अटारी सड़क सीमा के रास्ते भारत आने वाले पाकिस्तानियों की जांच के लिए आईसीपी में एक केंद्र की स्थापना की है  । दो डॉक्टरों की टीम पाकिस्तान से आने वाले यात्रियों की स्कैनर से जांच कर रही है  । 

आज से हुसैनीवाला बार्डर पर भी रिट्रीट सेरेमनी बंद 
कोरोनावायरस के चलते शनिवार से हुसैनीवाला बार्डर पर होने वाली रिट्रीट सेरेमनी को भी रद्द कर दिया गया है  । वाघा बार्डर पर शुक्रवार से ही रिट्रीट सेरेमनी रद्द कर दी गई जबकि हुसैनीवाला बार्डर पर शुक्रवार को रिट्रीट सेरेमनी हुई  । बीएसएफ अधिकारियों का कहना है कि उन्हें शनिवार से रिट्रीट सेरेमनी बंद करने के आदेश आए हैं  । शुक्रवार को आदेश नहीं आए थे, इसलिए दोनों देशों के बीच हुसैनीवाला बार्डर पर रिट्रीट सेरेमनी की गई  । 
गुरदासपुर में सामने आया कोरोना का संदिग्ध
गुरदासपुर सिविल अस्पताल में कोरोनावायरस का एक संदिग्ध मरीज दाखिल किया गया है  । खून के नमूने लेकर दिल्ली लैब में जांच के लिए भेज दिया गया है  । फिलहाल एहतियात के तौर पर मरीज को पृथक वार्ड में रखा गया है  । सिविल अस्पताल में तैनात डॉ. मनजिंदर बब्बर ने बताया कि गांव कीड़ी अफगाना का 43 साल का मरीज दिल्ली में किसी निजी अस्पताल में किसी अन्य बीमारी का इलाज करवा रहा था  । 

पैसों की कमी के चलते वह गांव आ गया और सिविल अस्पताल में दाखिल हुआ है  । उसकी पिछली रिपोर्ट के अनुसार उसके दोनों फेफड़े खराब हो चुके हैं  । एहतियात के तौर पर उसके खून के नमूने जांच के लिए भेजे गए हैं  । डीसी मोहम्मद इश्फाक ने बताया कि प्रशासन पूरी सावधानी बरत रहा है  । 

फतेहगढ़ साहिब में नहीं है कोरोनावायरस का केस: सिविल सर्जन
सिविल सर्जन डॉ. एनके अग्रवाल ने दावा किया कि जिले में कोरोनावायरस का कोई केस नहीं है  । एक संदिग्ध मरीज जिला अस्पताल में दाखिल किया गया था, उसकी भी जांच रिपोर्ट नेगेटिव आई है  । जिले की सभी सेहत संस्थाओं में फ्लू कार्नर बनाए गए हैं और प्राइवेट अस्पतालों को फ्लू कार्नर बनाने के लिए निर्देश जारी किए गए हैं  ।

मेडिकल और पैरा मेडिकल स्टाफ को भी इस बारे में जागरूक किया गया है  । डॉ. अग्रवाल ने बताया कि सेहत विभाग की तरफ से इस संबंधी पृथक वार्ड तैयार किए गए हैं और जिले में विदेश से लौटे व्यक्तियों को ट्रेस करके उन्हें घरों में ही रहने की सलाह दी जा रही है  ।

कोरोनावायरस: चीन से लौटे तीन यात्रियों की लखनऊ में तलाश, नहीं पहुंचे महाराजगंज

देश में कोरोना वायरस के बढ़ते मामलों के बीच राजधानी में सुरक्षा व सतर्कता बढ़ा दी गई है  । इस बीच चीन से लौटे महराजगंज जिले के तीन यात्री लापता हो गए हैं  । दिल्ली एयरपोर्ट पर दर्ज कराए गए पते पर तीनों नहीं मिले  । इनके लखनऊ में ठहरे होने का पता चला है  । इस पर सीएमओ की टीम इनकी तलाश में जुट गई है  ।
बीते दिनों चीन से 18 लोग दिल्ली एयरपोर्ट पहुंचे थे  । इनकी सूची महाराजगंज सीएमओ कार्यालय भेज दी गई  । इस पर वहां की टीम जांच के लिए पहुंची तो तीन लोग नहीं मिले  । इस पर यात्रियों की सूचना दोबारा स्वास्थ्य महानिदेशालय भेज दी गई  । अब लखनऊ के पते पर इनकी तलाश कराई जा रही है  ।
जो यात्री नहीं मिले, उनमें 27 वर्षीय युवती का पता भनौली, पनियरा दर्ज था  । पड़ोसियों ने इंदिरानगर के लेखराज में गर्ल्स हॉस्टल उसका ठिकाना बताया है  । वहीं, 22 वर्षीय युवक के देवरिया, महाराजगंज व लखनऊ के पते को लेकर भ्रम बना है  । 23 वर्षीय युवती को सुषमा हॉस्पिटल, सेक्टर आठ इंदिरानगर में रहना बताया गया  । सीएमओ डॉ. नरेंद्र अग्रवाल ने बताया कि तीनों यात्रियों की तलाश की जा रही है  ।
निगरानी को मंडलीय रिस्पॉन्स टीम गठित
कोरोना संदिग्धों की निगरानी को मंडलीय स्तरीय आउटब्रेक रिस्पॉन्स कमेटी बनाई गई है  । यह जिला स्तर पर गठित रैपिड रिस्पॉन्स सर्विलांस टीम के काम की निगरानी करेगी  । साथ ही केंद्र सरकार की ओर से भेजी जाने वाली संपर्क सूची के आधार पर विदेश से लौटे लोगों पर भी नजर रखेगी  । बैठक की अध्यक्षता करते हुए मंडलायुक्त मुकेश मेश्राम ने बताया कि आशंकित रोगियों के अस्पताल से छूटने के बाद भी स्वास्थ्य कर्मी एक सप्ताह तक उनका फील्ड सर्विलांस भी करेंगे  ।

लोहिया संस्थान में बना 10 बेड का आइसोलेशन वार्ड
कोरोना से संक्रमित लोगों के लिए लोहिया संस्थान के हॉस्पिटल ब्लॉक की इमरजेंसी के सामने 10 बेड का आइसोलेशन वार्ड बनाया गया है  । प्रमुख सचिव रजनीश दुबे ने बृहस्पतिवार दोपहर को आईसोलेशन वार्ड का दौरा कर इंतजामों को परखा  ।

वहीं, बनाई गई कमेटी में मेडिसिन विभाग के डॉ. विक्रम सिंह, पल्मोनरी मेडिसिन के डॉ. हेमंत अग्रवाल और माइक्रोबायोलॉजी विभाग की डॉ. ज्योत्सना अग्रवाल शामिल हैं  । इन्हें नमूना एकत्र करने और इलाज के तरीके बताए जाएंगे  ।




