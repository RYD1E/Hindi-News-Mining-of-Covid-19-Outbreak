कोरोनावायरस से निपटने की दिशा में बड़ी सफलता, चीन ने किया वैक्सीन बनाने का दावा

 
कोरोनावायरस की वैक्सीन बनाने की दिशा में बड़ी सफलता मिली है । चीन इस दिशा में लगातार काम कर रहा है और अब दावा किया है कि उसने कोरोना वायरस (कोविड-19) से बचने के लिए एक वैक्सीन खोज निकाली है । कोरोना के आतंक से परेशान पूरी दुनिया के लिए इसे एक बड़ी खबर के तौर पर देखा जा रहा है ।
इस वैक्सीन को चीनी सेना की उसी मेजर जनरल की टीम ने ईजाद किया है जिन्होंने कुछ साल पहले एसएआरएस (सार्स) और इबोला जैसे खतरनाक वायरस से बचने की वैक्सीन बनाई थी और दुनिया को उसके खतरे से बचाया था ।
चीनी सेना की मेडिकल टीम पिछले एक महीने से वुहान में पीपुल्स लिबरेशन आर्मी की मेडिकल विशेषज्ञ शेन वेई के नेतृत्व में इस वैक्सीन को तैयार करने में लगी थी । चाइना सेंट्रल टेलीविजन के मुताबिक शेन की टीम ने कोरोना वायरस की इस वैक्सीन को तैयार करने में कामयाबी पा ली है । 

53 साल की शेन ने सीसीटीवी को बताया कि उनकी टीम ने रात-दिन एक कर इस वैक्सीन के क्लिनिकल एप्लीकेशन को तैयार कर लिया है । 2002 में सार्स फैलने के दौरान और 2014 में इबोला वायरस के खतरे से बचाने में अहम भूमिका निभाने वाली शेन और उनकी टीम के साथ मिलकर मिलिट्री मेडिकल साइंस अकादमी ने ऐसे खतरनाक वायरस से बचने के लिए वायरस की जांच के लिए एक किट, दवाइयां और वैक्सीन बनाने में कामयाबी पाई है ।

यह चीन की एक बेहद प्रतिष्ठित अकादमी है जिसमें 26 विशेषज्ञ, 50 से ज्यादा वैज्ञानिक और 500 से ज्यादा बेहद अनुभवी लोग काम करते हैं । चीन का दावा है कि जल्दी ही यह वैक्सीन लोगों के लिए उपलब्ध हो जाएगी और कोरोना के आतंक को खत्म कर दिया जाएगा ।

कोरोना वायरस की वैक्सीन तलाश लेने की खबर फैलते ही चीन की सोशल मीडिया में खुशी की लहर दौड़ गई और लोगों ने इसकी कामयाबी के बारे में ढेर सारे संदेश पोस्ट किए ।

शेन ने एक इंटरव्यू में कहा कि वैसे तो दुनिया भर के वैज्ञानिक कोरोना वायरस के वैक्सीन बनाने की कोशिश में लगे हैं, खुद अमेरिकी राषट्रपति डोनल्ड ट्रंप ने भी जनवरी में दावा किया था कि कुछ महीनों में यह वैक्सीन आ जाएगी ।

लेकिन एक महीने की कड़ी मेहनत के दौरान ही यह कामयाबी मिल जाएगी, यह बेशक हमारे लिए बेहद राहत की बात है । हमें पूरा भरोसा है कि अब हम जल्द से जल्द कोरोना से अपनी जंग जीत लेंगे ।

 
120 घंटे बाद मात्र दो मिनट में खत्म हो जाएगा कोरोनावायरस, बस तापमान बढ़ने का है इंतजार

 
कोरोनावायरस को लेकर कई तरह की रिपोर्ट और दावे सामने आ रहे हैं । कहा जा रहा है कि जैसे ही तापमान 26 डिग्री सेल्सियस से ऊपर पहुंचेगा, तो यह वायरस अपने आप खत्म हो जाएगा । मौसम विभाग के अनुसार, 10 मार्च को तापमान 26 डिग्री रहने का अनुमान है । उसके बाद 12 मार्च को 29 डिग्री और 16 मार्च को पारा 31 डिग्री तक पहुंच सकता है ।

दावा यह भी किया गया है कि तापमान बढ़ने पर कोरोनावायरस को खत्म होने में दो मिनट का समय लगेगा । चीन के वुहान से लौटे 542 लोगों की स्क्रीनिंग एवं जांच कर चुके आईटीबीपी के छावला स्थित क्वारंटाइन केंद्र में नोडल अफसर डॉक्टर एपी जोशी अमर उजाला डॉट कॉम से खास बातचीत में बताया कि कोरोनावायरस ऐसी बीमारी नहीं है, जिसमें जान का जोखिम अधिक हो ।
अभी तक इस वायरस को लेकर जितनी भी रिसर्च हुई हैं, उनसे मालूम हुआ है कि कोरोनावायरस दो से चार फीसदी मामलों में ही घातक साबित हुआ है । दरअसल, यह एक ऐसा वायरस है जो पुराना है, मगर नए पैटर्न के साथ सामने आ रहा है । डब्लूएचओ और कई संगठन इस बाबत लगातार रिसर्च कर रहे हैं । डॉ. जोशी के मुताबिक, हालांकि अभी इस बाबत कई तरह के दावे किए जा रहे हैं । कोई अधिक तापमान की बात कर रहा है, तो कोई इसकी समयावधि को लेकर अलग बयान दे रहा है । इन पर अभी रिसर्च चल रही है ।

इतना जरूर है कि अगले एक सप्ताह जैसे ही पारा बढ़ेगा, तो कोरोनावायरस का प्रभाव कम होना शुरू हो जाएगा । सही तापमान और निर्धारित समयावधि पर अभी रिसर्च जारी है ।

डॉक्टर जोशी और उनकी टीम ने ही वुहान से आए 406 लोगों को ठीक कर उनके घर भेजा है । ये सभी लोग 14 दिन तक आईटीबीपी के छावला स्थित क्वारंटाइन सेंटर में उनकी निगरानी में थे । इनके बाद दूसरे बैच में 112 लोग आए हैं । इनका पहला टेस्ट हो चुका है । सभी की रिपोर्ट नेगेटिव है । ये भी 14 दिन तक यहीं रहेंगे ।

इनके अलावा इटैलियन पर्यटकों समेत 24 लोगों की स्क्रीनिंग भी डॉ जोशी ने की है । इनमें से 16 इटालियन और एक भारतीय की टेस्ट रिपोर्ट पॉजीटिव आई है ।
आने वाले दिनों में कुछ ऐसा रहेगा तापमान का मिजाज... 
09 मार्च   25 डिग्री सेल्सियस    
10 मार्च   26 डिग्री 
11 मार्च   26 डिग्री 
12 मार्च   29 डिग्री 
13 मार्च   27 डिग्री 
14 मार्च   27 डिग्री 
15 मार्च   29 डिग्री 
16 मार्च   31 डिग्री 
रखें इन बातों का ध्यान... 
डॉक्टर एपी जोशी का कहना है कि अगर कोई विदेशी व्यक्ति के संपर्क में नहीं है तो उसे घबराने की आवश्यकता नहीं है । वह मास्क न पहने तो भी चलेगा । अगर कोई विदेशी है तो उससे थोड़ी दूरी बनाकर रखें । यानी तीन-चार फुट दूर रहें । इस स्थिति में मास्क आदि का इस्तेमाल कर सकते हैं ।

जैसे अपने देश में कई संक्रमित बीमारियां होती हैं, वैसे ही कोरोनावायरस है । इसमें बड़ी बात ये है कि किसी भी तरह के संक्रमण से बचें । कोरोनावायरस की जांच रिपोर्ट पॉजिटिव आई है, तो वह मरीज 14 दिन में ठीक हो जाता है । तबियत में सुधार उस व्यक्ति की प्रतिरक्षा प्रणाली पर निर्भर करता है । कोई व्यक्ति दस दिन तो कोई पंद्रह दिन में ठीक हो सकता है ।

 
इटली में 100 से ज्यादा की मौत, अमेरिका में 11 हुई मरने वालों की संख्या

 
चीन में कोरोनावायरस से 31 और लोगों की मौत हो गई हैं । इसके बाद मरने वालों की संख्या 3000 के पार पहुंच गई है । वहीं,  कुल पुष्ट मामलों की संख्या 80,400 से ज्यादा है । चीनी राष्ट्रपति शी जिनपिंग ने चौकसी में किसी भी तरह की कमी नहीं करने की अपील करते हुए कहा कि संक्रमण से सबसे बुरी तरह से प्रभावित वुहान में सकारात्मक प्रगति के बावजूद स्थिति अब भी गंभीर बनी हुई है ।
चीन के राष्ट्रीय स्वास्थ्य आयोग ने गुरुवार को कहा कि बुधवार को कोरोनावायरस से 139 नए मामलों की पुष्टि हुई है और 31 लोगों की जान गई है । ये सभी मौतें सबसे ज्यादा प्रभावित हुबेई प्रांत और उसकी राजधानी वुहान में हुई हैं । आयोग ने कहा कि बुधवार को ही संक्रमण के 143 नए संदिग्ध मामले दर्ज हुए हैं, जबकि गंभीर मामलों की संख्या 464 घटकर 5,952 हो गई है । अब भी आशंका है कि 522 लोग इस घातक वायरस से संक्रमित हैं ।

 चीन की मुख्य भूमि में बुधवार रात तक कोविड-19 के कुल 80,409 मामलों की पुष्टि हुई है । इसमें 3,012 वे लोग भी शामिल हैं जिनकी इस बीमारी से मौत हो गई है और 25,352 मरीजों का इलाज चल रहा है जबकि 52,045 लोगों को अस्पताल से छुट्टी दे दी गई है ।
 

इटली में 107 लोगों की मौत
कोरोनावायरस से इटली में मरने वालों का आंकड़ा बुधवार को 100 के पार पहुंच गया और संक्रमण की चपेट में आने वाले व्यक्तियों की संख्या तीन हजार से ऊपर चली गई है । सरकार ने यह जानकारी दी । पिछले चौबीस घंटों में 28 और लोगों की जान चली गई जिससे मृतकों की संख्या 107 हो गई है । चीन के बाहर कोरोनावायरस से मरने वालों की यह सर्वाधिक संख्या है । आधिकारिक आंकड़ों के अनुसार इटली में अब तक संक्रमण के 3,089 मामले दर्ज किए गए हैं ।


इटली में स्कूल, विश्वविद्यालय 15 मार्च तक के लिए बंद
इटली में कोरोनावायरस के कारण मरने वालों की संख्या 107 तक पहुंचने के साथ ही इस संक्रमण को फैलने के रोकने के लिए सभी स्कूलों और विश्वविद्यालयों को 15 मार्च तक बंद कर दिया गया । सरकार ने इस आदेश की बुधवार को घोषणा की । यहां कोरोना वायरस के मामले 3,000 के पार पहुंच चुके हैं ।

अमेरिका में 11 लोगों की मौत, आपात स्थिति की घोषणा
अमेरिका में कोरोनावायरस से मरने वाले लोगों की संख्या बढ़कर 11 हो गई है । कांग्रेस में सांसद तेजी से फैल रहे इस संक्रामक रोग से लड़ने के लिए आठ अरब डॉलर से अधिक की निधि देने पर राजी हो गए हैं । कैलिफोर्निया के गवर्नर गैविन न्यूसम ने आपात स्थिति की घोषणा की है । राज्य में कोविड-19 बीमारी से एक व्यक्ति की मौत हो गई है जबकि नजदीक के वाशिंगटन राज्य में स्वास्थ्य अधिकारियों ने बताया कि वहां 10वें व्यक्ति की मौत हो गई है ।

इससे पहले लॉस एंजिलिस काउंटी के अधिकारियों ने वेस्ट कोस्ट शहर में छह नए मामले सामने आने की बात बताई जबकि न्यूयॉर्क राज्य में संक्रमित लोगों की संख्या बढ़कर 11 हो गई है । इस बीच, सदन की अध्यक्ष नैंसी पेलोसी ने कहा कि रिपब्लिकन और डेमोक्रेट्स कोरोनावायरस से लड़ने के लिए 8.3 अरब डॉलर की सहायता राशि देने पर सहमत हो गए हैं । प्रतिनिधि सभा ने इस संबंध में प्रस्ताव पारित कर दिया और सीनेट में इस पर गुरुवार को मतदान होना है ।

दुनिया में 9 करोड़ फेस मास्क और 7.6 करोड़ ग्लव्स की जरूरत
कोरोना वायरस के बढ़ते संक्रमण से पूरी दुनिया में फेस मास्क और अन्य सुरक्षा उपकरणों की आपूर्ति लगातार कम हो रही है और इससे स्वास्थ्यकर्मियों के लिए मुश्किलें बढ़ रही हैं । विश्व स्वास्थ्य संगठन के डायरेक्टर जनरल टेड्रोस अडेहनॉम गेब्रीयेसस ने कहा है कि पीड़ितों की देखभाल करने वाले स्वास्थ्यकर्मियों के लिए 8.9 करोड़ मास्क, 16 लाख रंगीन चश्मा और 7.6 करोड़ जोड़े ग्लव्स की जरूरत है ।

गेब्रीयेसस ने कहा है कि संक्त्रस्मण के कारण इन चीजों की मांग बढ़ रही है, लेकिन उत्पादन तेजी से कम हो रहा है । बढ़ती मांग को पूरा करने के लिए उत्पादन में 40 प्रतिशत इजाफे की जरूरत है ।
कीमतें भी कई गुना बढ़ीं
फेस मास्क और सुरक्षा उपकरणों की कम होती मांग के बीच इसकी जमाखोरी भी शुरू हो गई है । घबराए लोग इन चीजों को अपने घरों में जमा कर रहे हैं, जिससे इनकी कीमतें भी कई गुना बढ़ गई हैं । फेस मास्क की कीमत छह गुना तो गाउन की कीमत में दोगुनी वृद्धि हुई है । वहीं, एन95 मास्क की कीमतें भी तीन गुना तक बढ़ गई हैं ।
आम लोगों से अपील
गेब्रीयेसस ने आम लोगों से फेस मास्क की जमाखोरी नहीं करने की अपील की है । उन्होंने कहा है कि अधिकांश लोगों के लिए मास्क की जरूरत नहीं होती । गेब्रीयेसस ने अलग-अलग देशों की सरकारों से भी सुरक्षा उपकरणों का उत्पादन बढ़ाने की अपील की है । इधर, अमेरिका के स्वास्थ्य मंत्री एलेक्स अजार ने कहा है कि केवल उनके देश में ही स्वास्थ्यकर्मियों के लिए 30 करोड़ मास्क की जरूरत होगी ।
 
फ्लू से ज्यादा खतरनाक, लेकिन कम संक्त्रसमक
कोरोनावायरस और फ्लू की तुलना करते हुए गेब्रीयेसस ने कहा कि कोविद-19 ज्यादा खतरनाक है, क्योंकि इसके शिकार हुए 3 प्रतिशत से ज्यादा लोगों की जान चली गई । हालांकि, उन्होंने यह भी कहा कि फ्लू के मुकाबले कोरोना वायरस का संक्त्रस्मण धीरे फैलता है । इसी तरह, फ्लू की रोकथाम करना संभव नहीं है, लेकिन कोविद-19 पर रोक लगाने की कोशिशें की जा रही हैं ।
 
कोरोनावायरस :
 47 देशों में मास्क और सेनिटाइजर आदि की मांग कई गुना बढ़ी
 2.3 मिलियन एन95 मास्क, 30 मिलियन गाउन, 1.59 मिलियन चश्मे, 76 मिलियन ग्लव्स और 2.9 मिलियन लीटर सेनिटाइजर की मांग
 89 मिलियन मास्क की मांग है दुनियाभर में हर महीने
 40 फीसदी मास्क आदि का निर्माण बढ़ाने की सलाह दी डब्ल्यूएचओ ने
 
दक्षिण अमेरिका में भी पहुंचा कोरोना
दुनिया के सभी आबादी वाले महाद्वीपों तक पहुुंच चुका कोरोनावायरस तेजी से पांव पसार रहा है । दक्षिण अमेरिका महाद्वीप में अभी तक ब्राजील में ही मामले सामने आए थे । अब पहली बार अर्जेंटीना और चिली में भी इसके संक्रमित मिले हैं । अर्जेंटीना के ब्यूनस आयर्स में इटली की यात्रा से लौटे 43 साल के व्यक्ति में कोरोना का वायरस मिला है ।

पूर्व एशिया से चिली लौटे एक व्यक्ति में कोरोना होने की पुष्टि हो गई है । इन तीनों देशों के अलावा मैक्सिको, इक्वोडोर और डोमनिकन गणराज्य में भी इस वायरस से पीड़ित लोग मिले हैं ।
 
 ईरान ने जेलों में बंद 54 हजार से अधिक कैदियों को अस्थाई तौर पर रिहा किया जाएगा ।
 विश्व स्वास्थ्य संगठन ने कहा, दुनियाभर में हो सकती है चिकित्सा उपकरणों की कमी ।
 गूगल ने साल भर का सबसे बड़ा आयोजन रद्द किया ।
 इराक में भी कोरोना से पहली मौत का मामला सामने आया

 
दिल्ली हिंसा में अपना सब कुछ गंवाने वालों को अब सता रहा कोरोनावायरस का डर 

 
दिल्ली हिंसा में प्रभावित लोगों के सामने अब नया डर सताने लगा है । सैकड़ों लोग उत्तर पूर्वी दिल्ली के मुस्तफाबाद में एक ईदगाह में बने अस्थायी शरणार्थी कैंप में रहने को मजबूर हैं । हिंसा में अपने परिजनों और घर को गंवाने का दुख अभी कम भी नही हुआ है और अब कोरोनावायरस का डर सताने लगा है । 
हालांकि वॉलंटियर्स यहां दवाएं और सेनिटाइजर मुहैया करा रहे हैं और विशेषज्ञ भी समय-समय पर उनसे बातें कर रहे हैं । मगर वे 'कोरोनावायरस' शब्द का इस्तेमाल नहीं कर रहे हैं ताकि यहां रहने वाले लोगों में इसे लेकर भय पैदा न हो । इस कैंप में महिलाओं के अलावा बड़ी संख्या में बच्चे भी हैं । 
ईदगाह में मुफ्त स्वास्थ्य कैंप लगाने वाले डॉक्टर्स यूनिटी वेलफेयर एसोसिएशन के लायक अहमद के मुताबिक यहां बहुत से लोगों ने खांसी, जुकाम, सर्दी, उलटी और बुखार की शिकायत की है । उन्होंने बताया, 'दवाओं के अलावा हम लोगों से बार-बार हाथ धोने और मास्क का इस्तेमाल करने को कह रहे हैं । मगर हम कोरोनावायरस का नाम नहीं ले रहे । लोगों में पहले ही इसे लेकर काफी डर पैदा हो चुका है ।' सफाई रखना एक बड़ी चुनौती 
डॉक्टर और वॉलंटियर्स का कहना है कि यहां सफाई रखने का पूरा ध्यान रखा जा रहा है, लेकिन जहां सैकड़ों लोग मौजूद हों, वहां स्वच्छता रखना बड़ी चुनौती है । यहां मोबाइल टॉयलट की संख्या बहुत ही कम है । इस वजह से बुजुर्गों, महिलाओं और बच्चों को काफी मुश्किलें हो रही हैं । 

'जब घर ही जल गया कोरोनावायरस क्या कर लेगा'
यहां कई संगठनों के स्वास्थ्यकर्मी अपनी सेवाएं दे रहे हैं । एक अन्य डॉक्टर एहसान सैफी का कहना है कि हमारे पास साबुन और पानी तो है लेकिन मास्क की काफी कमी है । प्रभावित लोगों की मदद में जुटी अंकिता उपरेती ने बताया कि इन लोगों ने पहले ही काफी कुछ झेला है...अब यह नई मुसीबत खड़ी हो गई है । अभी तो हम लोगों से स्वच्छता बनाए रखने के लिए कह रहे हैं । एक अन्य वॉलंटियर अरमान ने मौजूदा स्थिति को बयां करते हुए कहा, 'जब घर ही जल गया तो कोरोनावायरस क्या कर लेगा... ।' 

 
कोरोना संक्रमित व्यक्ति के संपर्क में आए 88 लोगों की पहचान, चल रही है जांच

 
दिल्ली में अब तक एक ही व्यक्ति में कोरोना की पुष्टि हुई है । दिल्ली सरकार उसके संपर्क में आने वाले 88 लोगों की पहचान कर जांच कर रही है । एयरपोर्ट पर आने वाले सभी यात्रियों की थर्मल स्कैनिंग कराने के साथ सरकार 14 दिन तक नजर भी रखेगी । कोरोना वायरस से पैदा हुए हालात से निपटने के लिए मुख्यमंत्री अरविंद केजरीवाल की अध्यक्षता में दिल्ली सरकार ने एक राज्यस्तरीय टास्क फोर्स का गठन किया है । इसमें दिल्ली पुलिस समेत सभी संबंधित सिविक एजेंसियां शामिल हैं । दिल्ली सचिवालय में बुधवार को टास्क फोर्स की पहली बैठक हुई । इसमें संबंधित विभागों को उनकी जिम्मेदारियों की जानकारी दी गई ।
टास्क फोर्स की बैठक के बाद दिल्ली सचिवालय में मीडिया से बात करते हुए मुख्यमंत्री अरविंद केजरीवाल ने कहा कि दूसरे देश से आने वाले सभी यात्रियों की थर्मल स्कैनिंग की जा रही है । कोरोना वायरस के लक्षण मिलने पर उन्हें आरएमएल अस्पताल भेजा जा रहा है । इसके लक्षण 14 दिन बाद तक पैदा होने की आशंका को देखते हुए सभी यात्रियों की निगरानी की जा रही है ।
केजरीवाल के मुताबिक, अभी तक एक व्यक्ति में कोरोना की पुष्टि हुई है । वह इटली से बुडापेस्ट व वियना होकर दिल्ली पहुंचा था । मयूर विहार निवासी इस व्यक्ति का फिलहाल सफदरजंग अस्पताल में इलाज चल रहा है । दिल्ली पहुंचने पर उसका 88 लोगों से संपर्क हुआ था । ऐसे में इन सभी 88 लोगों की पहचान कर जांच की जा रही है । केजरीवाल ने बताया कि अभी तक 116589 यात्रियों को एयरपोर्ट पर स्कैन किया गया है ।  एनडीएमसी समेत तीनों नगर निगम कोरोना वायरस से प्रभावित देशों से आने वाले पर्यटकों की स्कैनिंग कर रहे हैं । अरविंद केजरीवाल ने बताया कि अभी तक कोरोना वायरस से प्रभावित देशों से 5769 यात्री दिल्ली पहुंचे हैं । इनमें से 4445 यात्रियों की जांच की गई है । इनमें से किसी भी यात्री में लक्षण नहीं मिले । वहीं 1324 यात्रियों से संपर्क नहीं हो सका है, उनकी पहचान की जा रही है ।
एन-95 के मास्क व किट पर्याप्त
अरविंद केजरीवाल ने बताया कि दिल्ली सरकार के पास एन-95 गुणवत्ता के मास्क व किट पर्याप्त हैं । इसमें कोई दिक्कत नहीं है । निजी संस्थानों के बारे में पता किया जा रहा है कि वहां क्या हालात हैं । उन्होंने भरोसा दिलाया कि इसकी कोई कमी नहीं होने दी जाएगी । केजरीवाल ने बताया कि बैठक में सभी विभागों को उनके काम व जिम्मेदारियां बता दी गई हैं । सभी विभागों को कहा गया है कि वह इससे जुड़े मामलों को इमरजेंसी के तौर पर लें । कोरोना का वायरस तेजी से फैलता है, समय रहते नियंत्रित न कर पाने पर आगे बहुत मुश्किल रहती है ।

कोरोना के नोडल अस्पताल कर रहे काम
अरविंद केजरीवाल ने बताया कि एयरपोर्ट पर जिस भी यात्री में कोरोना वायरस के लक्षण मिल रहे हैं, उन सभी लोगों को अभी राम मनोहर लोहिया अस्पताल में रेफर किया जा रहा है । सफदरजंग भी नोडल अस्पताल है । इसके अलावा हमने दिल्ली सरकार के 19 अस्पतालों और 6 प्राइवेट अस्पतालों में भी इस बीमारी से ग्रसित लोगों के इलाज के लिए क्षमता विकसित की है । इन अस्पतालों में भी आइसोलेशन बेड और आइसोलेशन वार्ड बना रहे हैं । अगर जरूरत पड़ी तो इन अस्पतालों की भी मदद ले सकेंगे ।  केजरीवाल ने बताया कि अभी तक जांच के लिए दो लैब हैं । एक एम्स में और दूसरी एनसीडीसी की लैब है । दोनों लैब में 250-250 सैंपल की प्रतिदिन जांच की जा सकती है । फिलहाल दो लैब पर्याप्त हैं । इसके बावजूद लेडी हार्डिंग में भी एक लैब चालू हो जाएगी । जरूरत पड़ने पर हम एलएनजेपी में भी एक लैब चालू कर देंगे ।

स्कूलों में बच्चों को किया जाएगा जागरूक
अरविंद केजरीवाल ने बताया कि सरकार की कोशिश जागरूकता फैलाने की है । शिक्षा विभाग से कहा गया है कि सभी स्कूलों के बच्चों में कोरोना वायरस के बारे में जागरूकता पैदा करें । इसके अलावा हर विभाग की जिम्मेदारी तय की गई है । स्टेट लेवल टास्क फोर्स सबकी जवाबदेही तय करेगी कि किसने क्या-क्या काम किया ।

 
कोरोनावायरस पर राज्यसभा में बोले हर्षवर्धन- जांच के लिए 15 लैब तैयार, 19 और बनाए जाएंगे

 
चीन से शुरू हुआ कोरोवायरस 50 से ज्यादा देशों को अपनी चपेट में ले चुका है । भारत में भी इसके कुछ संदिग्ध और कुछ पुष्ट मामले सामने आए हैं । जिसे लेकर राज्यसभा में केंद्रीय स्वास्थ्य मंत्री डॉक्टर हर्षवर्धन ने बयान दिया । उन्होंने कहा कि देश में चार मार्च तक वायरस से संक्रमित 29 मामलों की पुष्टि हुई है । स्वास्थ्य मंत्री ने बताया कि खुद प्रधानमंत्री नरेंद्र मोदी मामले की निगरानी कर रहे हैं ।
हर्षवर्धन ने राज्यसभा में कहा, 'भारत में वायरस के खिलाफ 17 जनवरी से तैयारी चल रही है । देश में चार मार्च तक 29 मामलों की पुष्टि हुई है । इटली से आए पर्यटक कोरोना से संक्रमित हैं । मैं रोजाना स्थिति की समीक्षा कर रहा हूं । मंत्रियों का एक समूह भी स्थिति की निगरानी कर रहा है । प्रधानमंत्री नरेंद्र मोदी खुद इसकी निगरानी कर रहे हैं । एन95 मास्क और अन्य उपकरणों के एक्सपोर्ट को नियंत्रित किया गया है । जांच के लिए 15 लैब बनाए गए हैं, 19 और तैयार किए जा रहे हैं । एक कॉल सेंटर भी इसके लिए बनाया गया है ।'  
स्वास्थ्य मंत्री ने कहा, '12 बड़े और 65 छोटे बंदरगाहों पर कोरोना की स्क्रीनिंग की जा रही है । चार मार्च तक 6241 विमानों में 6,11,167 यात्रियों की स्क्रीनिंग की जा चुकी है । हम मार्गदर्शन और अपडेट्स के लिए विश्व स्वास्थ्य संगठन के संपर्क में हैं । तेहरान में फंसे भारतीयों को निकालने के लिए भारत सरकार ईरान के संपर्क में है । लोग कोरोनावायरस से प्रभावित देशों में जाने से बचें ।'

दिल्ली एनसीआर में सामने आए 19 मामले
दिल्ली-एनसीआर में कोरोनावायरस से संक्रमण के 19 मामले सामने आए हैं । जिसमें से 16 इटली के पर्यटक हैं । वहीं गुरुग्राम में पेटीएम के एक कर्मचारी के वारयस की चपेट में होने की पुष्टि हुई है । इस खतरनाक वायरस के संकट को देखते हुए दिल्ली सरकार ने इससे निपटने के लिए टास्कफोर्स बनाई है ।

 

