पीजीआई चंडीगढ़ में 'कोरोना' के दो और संदिग्ध मरीज भर्ती, 8 दिन पहले स्विट्जरलैंड से लौटा दंपती

 
चंडीगढ़ पीजीआई में सोमवार को बलटाना निवासी एक दंपती को कोरोना वायरस के संदिग्ध होने पर भर्ती कराया गया है । जांच के नमूने ले लिए गए हैं । पीजीआई में जांच की सुविधा शुरू होने केबाद अब नमूने बाहर नहीं भेजे जा रहे हैं । दंपती एक मार्च को स्विट्जरलैंड से लौटे हैं । दोनों को आइसोलेशन वार्ड में रखा गया है ।
20 दुकानों को नोटिस
मास्क और सेनेटाइजर की कालाबाजारी रोकने के लिए बनाई गई टीम ने दो दिनों की छापेमारी के बाद सोमवार को 20 दुकानों को नोटिस दिया है । इसमें वे दुकान शामिल हैं, जो टीम को मास्क और सेनेटाइजर के बिल बाउचर उपलब्ध नहीं करा पाए थे । डायरेक्टर हेल्थ डॉ. जी दीवान का कहना है कि तीन दिन केअंदर नोटिस का जवाब न देने पर संबंधित दुकान का लाइसेंस कैंसिल कर दिया जाएगा । शुक्रवार और शनिवार को टीम ने सेक्टर 36,37,42, 38 में दो दर्जन से ज्यादा दुकानों की जांच की थी । सिर्फ हाथ धोना काफी
कोरोना वायरस को देखते हुए पीजीआई की ओर से जारी अलर्ट में कहा गया है कि सभी लोगों को मास्क पहनने की आवश्यकता नहीं है । सिर्फ साबुन से हाथ धो लेना ही पर्याप्त है । अगर बहुत जरूरी न हो तो यात्रा न करें । कोरोना वायरस के पीड़ितों की बढ़ती संख्या को देखते हुए यह कहा गया है कि ऐसे चिह्नित या संदिग्ध लोगों को लोकल हेल्थ केयर फैसेलिटी की निगरानी में रखना चाहिए ।

 
केरल: कोरोना के संदिग्ध मरीज के बारे में बताने वाली डॉक्टर को क्लिनिक ने नौकरी से निकाला

 
केरल में एक निजी क्लिनिक में काम करने वाली एक डॉक्टर ने मंगलवार को आरोप लगाया कि कोरोनावायरस की अनिवार्य जांच से कथित तौर पर मना करने वाले एक अनिवासी भारतीय मरीज की सूचना अधिकारियों को देने पर क्लिनिक के प्रबंधन ने डॉक्टर को नौकरी से निकाल दिया ।
डॉ शीनू श्यामलन ने कहा कि मरीज हाल ही में क्लिनिक आया था और उसमें विषाणु के लक्षण दिख रहे थे । श्यामलन ने कहा, जब उससे विदेश यात्रा के बारे में पूछा गया तो उसने कहा कि वह कतर से लौटा है । लेकिन उसने स्वास्थ्य विभाग को अपनी विदेश यात्रा के बारे में जानकारी नहीं दी थी । 
महिला डॉक्टर ने संवाददाताओं को बताया कि जब उक्त व्यक्ति से स्वास्थ्य विभाग को अपनी विदेश यात्रा के बारे में बताने को कहा गया तो उसने मना कर दिया और बोला कि वह कतर वापस जा रहा है ।  व्यक्ति तेज बुखार से पीड़ित था इसलिए श्यामलन ने चिंतित होकर स्वास्थ्य और पुलिस अधिकारियों को इसकी सूचना दी । डॉक्टर ने सोशल मीडिया पर लिखा, “जिन अधिकारियों ने मरीज को विदेश जाने दिया उन्हें कोई समस्या नहीं हुई लेकिन मेरी नौकरी चली गई ।” उन्होंने आरोप लगाया कि मामले की सूचना पुलिस को देने और घटना के बारे में सोशल मीडिया और टीवी के जरिए लोगों को बताने के लिए क्लिनिक के प्रबंधन ने उन्हें नौकरी से निकाल दिया ।
प्रबंधन ने दी अजीब दलील
डॉक्टर ने कहा कि प्रबंधन की दलील है कि यदि लोगों को यह पता चल गया कि क्लिनिक में कोरोनावायरस के संदिग्ध मरीज आ रहे हैं तो कोई भी इलाज कराने नहीं आएगा ।  निजी स्वास्थ्य क्लिनिक के प्रबंधन की ओर से इस मामले पर कोई प्रतिक्रिया नहीं आई ।

आधिकारिक सूत्रों ने बताया कि त्रिशूर के जिला चिकित्सा अधिकारी (डीएमओ) ने कलक्टर से शीनू श्यामलन की शिकायत की थी और आरोप लगाया था कि श्यामलन स्वास्थ्य अधिकारियों को बदनाम कर रही हैं । सूत्रों ने कहा कि डीएमओ ने कलक्टर को सूचित किया था कि श्यामलन से मरीज के बारे में जानकारी मिलने के बाद स्वास्थ्य अधिकारियों ने मरीज को विदेश जाने से रोकने की कोशिश की थी ।

 
गोरखपुरः राप्तीसागर एक्सप्रेस में मिला कोरोना का संदिग्ध मरीज, दो टीटीई की देर रात हुई जांच

 
गोरखपुर से चेन्नई जाने वाली 12511 राप्तीसागर एक्सप्रेस के स्लीपर कोच में सवार महराजगंज के एक यात्री के कोरोना से संक्रमित लक्षण पाए जाने के बाद रेलवे बोर्ड ने अलर्ट जारी कर दिया । 
रविवार की शाम कंट्रोल रूम पर सूचना आने के बाद चेन्नई से लौटे दो टीटीई को स्क्रीनिंग के लिए जिला अस्पताल भेजा गया, लेकिन वहां जांच की पर्याप्त सुविधा नहीं थी । जिससे संदिग्धों को रेलवे अस्पताल या फिर बीआरडी मेडिकल कॉलेज जाने की सलाह दी गई । इसके बाद दोनों टीटीई को रेलवे अस्पताल के आइसोलेशन वार्ड में रखा गया । वहीं, दो संदिग्ध टीटीई ट्रेन लेकर कानपुर चले गए हैं । जल्द ही उनकी भी स्क्रीनिंग कराई जाएगी । 
गोरखपुर जंक्शन से छह मार्च को सुबह साढ़े बजे रवाना हुई राप्तीसागर एक्सप्रेस ट्रेन जब भोपाल से आगे बढ़ी तो स्लीपर कोच एस-4 के 11 नंबर बर्थ पर सवार एक यात्री की तबीयत बिगड़ गई । यात्री ने गोरखपुर रेलवे स्टेशन से टिकट कराया था । टीटीई के मुताबिक टिकट जांच के दौरान यात्री ने खुद को महराजगंज का निवासी बताया था । उसे तेज खांसी के साथ सर्दी और जुकाम था । यात्री की तबीयत बिगड़ती देख टीटीई ने कंट्रोल रूम को सूचना दे दी ।  जिससे अगले स्टेशन पर चिकित्सकों ने मरीज की जांच की और कोरोना संक्रमण की आशंका जताई । इसके बाद यात्री को वारंगल रेलवे स्टेशन पर उतार लिया गया । साथ ही पूरी बोगी भी खाली करा दी गई । महराजगंज के यात्री के नमूने को जांच के लिए भेजा गया । 

हालांकि यात्री में कोरोना संक्रमण की आधिकारिक पुष्टि नहीं हो सकी है । जिस कूपे में यात्री बैठा था, उसमें सवार सभी यात्रियों के नमूने लिए गए हैं । इसके साथ ही गोरखपुर से चेन्नई तक ड्यूटी करने वाले सभी रनिंग स्टाफ, सुरक्षा कर्मी, सफाईकर्मी की एहतियातन जांच कराने के निर्देश जारी किए गए हैं । राप्ती सागर एक्सप्रेस में गोरखपुर के चार टीटीई भी सवार थे । 

इन सबको संदिग्ध मानते हुए स्क्रीनिंग के लिए अस्पताल भेजा जा रहा है । रेलवे से निर्देश के बाद ही लखनऊ मंडल के वरिष्ठ डीसीएम ने गोरखपुर के यात्री मित्र को राप्तीसागर एक्सप्रेस में छह मार्च को ड्यूटी करने वाले सभी चेकिंग स्टॉफ  की जांच कराने को कहा । 

यात्री मित्र कार्यालय पर तैनात डिप्टी एसएस कामर्शियल ने बताया कि दो टीटीई को सूचना देकर बुलाया गया था । एंबुलेंस बुलाकर उन्हें जिला अस्पताल भेजा गया । दो टीटीई ड्यूटी पर गए हैं, उन्हें भी आने पर जांच के लिए भेजा जाएगा ।

 
गोरखपुरः राप्तीसागर एक्सप्रेस में मिला था कोरोना का संदिग्ध मरीज, अब चार टीटीई को दी गई विशेष छुट्टी

 
राप्तीसागर एक्सप्रेस (12511 )में कोरोना का संदिग्ध यात्री पाए जाने के बाद ट्रेन में गए चारों टीटीई पर प्रशासन की नजर है । ऐहतियातन सभी टीटीई को विशेष छुट्टी दे दी गई है । उन्हें अभी 10 दिनों तक उन्हें ट्रेन में नहीं जाने दिया जाएगा । हालांकि राहत की बात यह है कि सभी टीटीई स्वस्थ हैं ।
ये है मामला...
छह मार्च को राप्तीसागर एक्सप्रेस में संक्रमण का संदिग्ध यात्री गोरखपुर से ट्रेन के एस-4 कोच में सवार हुआ था और उसकी तबीयत भोपाल स्टेशन के बाद खराब हुई । सूचना के बाद अगले स्टेशन पर चिकित्सकों ने मरीज की जांच की और कोरोना से संक्रमण की आशंका जताई । इसके बाद यात्री को वारंगल रेलवे स्टेशन पर उतार लिया गया । इस ट्रेन में गोरखपुर से गए चारों टीटीई के सेहत की जांच का आदेश रेलवे बोर्ड ने दिया था । टीटीई में किसी तरह का लक्षण नहीं मिला इसलिए इनके नमूने नहीं लिए गए और घर पर आराम करने की डॉक्टरों ने सलाह दी थी ।

नहीं मिला मास्क और ग्लव्स
रेलवे में रनिंग स्टॉफ (लोको पायलट, गार्ड, टीटीई आदि) को अभी मास्क और ग्लव्स उपलब्ध नहीं कराया गया है । वहीं, यात्री मित्र कार्यालय पर तैनात रेलकर्मियों को भी मास्क और ग्लव्स नहीं दिया गया है । जबकि ये सभी कर्मी यात्रियों के संपर्क में रहते हैं ।

 
कोरोना के चलते स्थगित हुआ एशिया इलेवन और वर्ल्ड इलेवन टी-20 मैच 

 
कोरोनावायरस के कहर के चलते बांग्लादेश क्रिकेट बोर्ड (बीसीबी) ने बुधवार को बड़ा फैसला लेते हुए एशिया इलेवन और वर्ल्ड इलेवन के बीच खेले जाने वाले दोनों टी-20 मैच स्थगित कर दिए हैं ।
एशिया और वर्ल्ड इलेवन के बीच ये दोनों मैच 21 और 22 मार्च को खेले जाने वाले थे लेकिन अब इसे स्थगित कर दिया गया है । दुनियाभर में फैले कोरोना वायरस के कारण स्पोर्ट्स के कुछ इवेंट को रद्द तो कई को स्थगित करना पड़ा है ।
बीसीबी प्रमुख नजमुल हसन ने कहा कि हमने इन दोनों मैचों को स्थगित कर दिया है । कोरोनावायरस के कारण 21 और 22 मार्च को मैचों के आयोजन में हमें दिक्कत हो रही है । इस बात की कोई गारंटी नहीं है कि सभी लोग यहां आकर मैच खेल सकते हैं । इसीलिए हमने दोनों मैचों और कंसर्ट को रद्द करने का फैसला किया है । इसके आयोजन में कई सारी बाधाएं आ रही हैं । हम इसे बाद में कराएंगे जब उचित समय आएगा । 
विराट समेत छह खिलाड़ी थे शामिल
बता दें कि दोनों ही टीमों का एलान पहले ही हो चुका था । एशिया इलेवन में भारतीय टीम के छह खिलाड़ियों को जगह दी गई थी, जिसमें कप्तान विराट कोहली के अलावा केएल राहुल, शिखर धवन, ऋषभ पंत, मोहम्मद शमी और कुलदीप यादव शामिल थे ।

केएल राहुल को सिर्फ एक मैच के लिए शामिल किया गया था । एशिया की 15 सदस्यीय टीम में भारत के छह खिलाड़ी के अलावा बांग्लादेश के चार, अफगानिस्तान और श्रीलंका के दो-दो और नेपाल का एक खिलाड़ी शामिल थे ।
 
ए आर रहमान का था कंसर्ट
वर्ल्ड XI की कप्तानी दक्षिण अफ्रीका के फाफ डू प्लेसिस को दी गई थी । इसके अलावा 12 सदस्यीय टीम में वेस्टइंडीज के दिग्गज क्रिस गेल को भी शामिल किया गया था । इसके अलावा इंग्लैंड के एलेक्स हेल्स, जॉनी बेयरस्टो और आदिल रशीद को जगह मिली थी । गेल के अलावा वेस्टइंडीज की टीम से कप्तान किरोन पोलार्ड, निकोलस पूरन और शेल्डन कॉटरेल टीम में मौजूद थे ।

गौरतलब है कि ये मैच बांग्लादेश के राष्ट्रपिता शेख मुजीबर रहमान की 100वीं जन्मशताब्दी के मौके पर खेले जाने वाले थे । इस दौरान दिग्गज भारतीय संगीतकार ए आर रहमान का कंसर्ट भी था । हालांकि अब इस पूरे प्रोग्राम को फिलहाल रद्द कर दिया गया है ।

 

