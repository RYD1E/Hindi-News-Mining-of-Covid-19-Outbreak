कोरोनावायरस की जांच: चीन, इटली और जापान में 15 मिनट तो भारत में लग रहे 24 घंटे

 
कोरोनावायरस से सबसे ज्यादा प्रभावित देश चीन, इटली और जापान में संदिग्धों की जांच में मात्र 15 मिनट का समय लग रहा है । ये देश आधुनिक तकनीक के माध्यम से मरीजों के रक्त के नमूनों की जांच कर रहे हैं । वहीं भारत में इस जांच में 24 घंटे का समय लग रहा है । 
भारत में कोरोना के संदिग्ध मरीज से पांच तरह के नमूने लेकर जांच की जाती है । इस प्रक्रिया को पूरा होने में लगभग 24 घंटे का समय लगता है । ऐसा नहीं है कि भारत में ही जांच के दौरान सबसे ज्यादा समय लगता है । ब्रिटेन में कोरोना के जांच के दौरान 48 घंटे का समय लग रहा है ।
ऐसे लिए जाते हैं नमूने स्वाब टेस्ट
इस परीक्षण में एक विशेष तरह की रूई से नाक के अंदर के कण और थूक का नमूना लिया जाता है ।

नेजल एस्पाइरेट
इस परीक्षण में नाक में एक सलाइन द्रव्य डालने के बाद निकलने वाले कणों का नमूना लिया जाता है ।

ट्रेकीअल एस्पाइरेट
इस परीक्षण में एक हल्की और पतली कैमरायुक्त ट्यूब ब्रांचस्कोप को फेफड़े में डाला जाता है । इसके द्वारा फेफड़े की जांच की जाती है । 

स्प्यूटम टेस्ट
इस परीक्षण के द्वारा खांसी से पैदा हुए बलगम और नाक के मैल की जांच की जाती है ।

ब्लड टेस्ट
इस परीक्षण में शरीर से रक्त के नमूने लेकर उसकी विशेष जांच की जाती है । 

कोरोनावायरस से जुड़े सवाल और उनके जवाब, जिन्हें जानना आपके लिए बेहद जरूरी

 
कोरोनोवायरस क्या है?
कोरोनावायरस एक संक्रामक रोग है, जो इंसानों और जानवरों में हो सकता है । इसका संबंध विषाणुओं के एक ऐसे परिवार से है, जिसके संक्रमण से सामान्य सर्दी-जुकाम से लेकर सांस लेने में तकलीफ जैसी गंभीर समस्या हो सकती है ।
COVID-19 क्या है?
COVID-19 कोरोनावायरस का आधिकारिक नाम है । यह नाम विश्व स्वास्थ्य संगठन ने दिया है । 
COVID-19 के लक्षण क्या हैं? 
COVID-19 के सबसे आम लक्षण बुखार, थकान और सूखी खांसी हैं । कुछ रोगियों में नाक बहना, गले में खराश और सांस लेने में तकलीफ जैसी समस्या हो सकती है । 
COVID-19 कैसे फैलता है?
COVID-19 पीड़ित व्यक्ति से दूसरे व्यक्ति में फैल सकता है । अगर कोई COVID-19 पीड़ित व्यक्ति खांसता है या सांस छोड़ता है तो उसके नाक या मुंह से निकली छोटी बूंदें आसपास की वस्तुओं और सतहों पर उतरती हैं । जब लोग इन वस्तुओं या सतहों को छूते हैं और उसके बाद अपने आंख, नाक या मुंह को छू लेते हैं तो यह सक्रमण उनमें भी फैल सकता है । 
मैं खुद को बचाने और बीमारी के प्रसार को रोकने के लिए क्या कर सकता हूं? 
नियमित तौर पर अपने हाथ साबुन और पानी से धोएं । उस व्यक्ति से कम से कम तीन फीट की दूरी बनाकर रखें, जो खांस रहा है या छींक रहा है । अपनी आंखों, नाक और मुंह को छूने से बचें । सुनिश्चित करें कि आप और आपके आस-पास के लोग अच्छी श्वसन स्वच्छता का पालन करें । इसका मतलब है कि खांसी या छींक आने पर अपनी मुड़ी हुई कोहनी या रूमाल से अपने मुंह और नाक को ढंकना ।फिर इस्तेमाल किए गए रूमाल को तुरंत फेंक दें । इसके अलावा आप मास्क का भी इस्तेमाल कर सकते हैं और दूसरों को भी ऐसा करने की सलाह दे सकते हैं । यदि आप अपने आप को अस्वस्थ महसूस कर रहे हैं, जैसे कि बुखार, कफ या सांस लेने में परेशानी है तो तुरंत डॉक्टर से सलाह लें । 
मुझे COVID-19 को पकड़ने की कितनी संभावना है? 
यह निर्भर करता है कि आप कहां हैं और विशेष रूप से उस जगह के आस-पास जहां COVID-19 का प्रकोप हो । अधिकांश स्थानों के अधिकांश लोगों के लिए COVID-19 की चपेट में आने का जोखिम अभी भी कम है । इसलिए बेहतर है कि बेवजह कहीं भी आने-जाने से बचें और खासकर भीड़भाड़ वाले इलाकों में तो न ही जाएं । 
क्या मुझे COVID-19 की चिंता करनी चाहिए? 
COVID-19 संक्रमण के कारण बीमारी आम तौर पर हल्की होती है, खासकर बच्चों और वयस्कों के लिए । हालांकि, यह गंभीर बीमारी का कारण बन सकता है । हर पांच में से एक व्यक्ति जो इसकी चपेट में आता है, उसे अस्पताल में देखभाल की आवश्यकता होती है । 
गंभीर बीमारी विकसित होने का खतरा किसे है? 
यह साफ तौर पर नहीं कह सकते हैं, लेकिन अभी तक के शोध के मुताबिक,  COVID-19 वृद्धों और उच्च रक्तचाप, हृदय रोग, फेफड़े की बीमारी, कैंसर या मधुमेह से जूझ रहे लोगों को दूसरों की तुलना में अधिक गंभीर बीमारी पकड़ने का खतरा है । 
क्या एंटीबायोटिक्स COVID-19 को रोकने या उसका इलाज करने में कारगर हैं? 
नहीं । एंटीबायोटिक्स वायरस के खिलाफ काम नहीं करते हैं, वे केवल बैक्टीरिया (जीवाणु) के संक्रमण पर काम करते हैं । COVID-19 वायरस के कारण होता है, इसलिए उसपर एंटीबायोटिक्स काम नहीं करते हैं । एंटीबायोटिक्स का इस्तेमाल COVID-19 की रोकथाम या उपचार के साधन के रूप में नहीं किया जाना चाहिए । 
क्या COVID-19 का कोई टीका, दवा या उपचार है? 
अभी नहीं । COVID-2019 को रोकने या इससे संक्रमित व्यक्ति के इलाज के लिए कोई टीका या दवा अभी तक नहीं बनी है, लेकिन इसका इलाज ढूंढा जा रहा है । 
क्या COVID-19 SARS के समान है? 
नहीं ।  हालांकि COVID-19 SARS दोनों ही सांस की समस्या से संबंधित हैं, लेकिन उनके कारण होने वाली बीमारियां काफी अलग हैं । 
क्या मुझे अपनी सुरक्षा के लिए मास्क पहनना चाहिए? 
यदि आप COVID-19 के लक्षणों (विशेष रूप से खांसी) के साथ बीमार हैं या किसी ऐसे व्यक्ति की देखभाल कर रहे हैं, जो COVID-19 से पीड़ित है, तो मास्क जरूर पहनें । डिस्पोजेबल फेस मास्क का उपयोग केवल एक बार किया जा सकता है । यदि आप बीमार नहीं हैं या किसी ऐसे व्यक्ति के संपर्क में नहीं हैं, जिसे खांसी या सर्दी-जुकाम हो तो मास्क पहनने की जरूरत नहीं है । 
मास्क कैसे लगाएं, इस्तेमाल करें, उतारें और डिस्पोज करें? 
मास्क को छूने से पहले हाथों को साबुन और पानी से साफ करें । इसके बाद मास्क लें और यह सुनिश्चित करें कि वो सीधा है या नहीं । फिर मास्क को अपने मुंह और नाक के पास ले जाएं और दोनों किनारों पर बनी पट्टी को अपने दोनों कानों में लगा लें । इसके बाद जब भी आप मास्क उतारें तो उसे डस्टबिन में डाल दें और साथ ही आंख, नाक और मुंह छूने से पहले हाथ फिर से साबुन से अच्छी तरह धो लें । 
COVID-19 के लिए ऊष्मायन अवधि कब तक है? 
'ऊष्मायन अवधि' का अर्थ है वायरस को पकड़ने और बीमारी के लक्षणों की शुरुआत के बीच का समय । COVID-19 की ऊष्मायन अवधि के अधिकांश अनुमान 1-14 दिनों तक होते हैं, आमतौर पर लगभग पांच दिन तक । बाकी अभी इसपर शोध चल रहे हैं । 
क्या मनुष्य किसी पशु स्रोत से COVID -19 से संक्रमित हो सकते हैं? 
कोरोनावायरस वायरस का एक बड़ा परिवार है, जो जानवरों में आम है । कभी-कभी, लोग इन वायरस से संक्रमित हो जाते हैं जो बाद में अन्य लोगों में फैल सकता है । इससे अपने आप को बचाने के लिए जीवित जानवरों के बाजारों का दौरा न करें और जानवरों के सीधे संपर्क में आने से बचें । 
क्या मुझे अपने पालतू जानवर से COVID -19 हो सकता हूं? 
नहीं । अभी तक इस बात के प्रमाण नहीं मिले हैं कि कोई पालतू जानवर जैसे कि बिल्ली और कुत्ते COVID -19 से संक्रमित हुए हों और वो वायरस को फैला सकते हैं । 
सतहों पर वायरस कितने समय तक जीवित रहता है? 
यह निश्चित नहीं है कि COVID -19 का वायरस कब तक सतहों पर जीवित रहता है, लेकिन यह अन्य वायरस की तरह ही व्यवहार करता है । अध्ययनों से पता चलता है कि कोरोनावायरस (COVID-19) कुछ घंटों या कई दिनों तक सतहों पर बना रह सकता है । यह अलग-अलग स्थितियों (उदाहरण के लिए सतह, तापमान या वातावरण की आर्द्रता) के तहत भिन्न हो सकता है । 
क्या किसी भी क्षेत्र से पैकेज प्राप्त करना सुरक्षित है जहां COVID-19 की सूचना है?
हां । एक संक्रमित व्यक्ति की वाणिज्यिक वस्तुओं के दूषित होने की संभावना कम है और वायरस के पकड़ने का जोखिम भी ।  
क्या ऐसा कुछ है जो मुझे नहीं करना चाहिए? 
COVID-2019 के खिलाफ निम्नलिखित उपाय प्रभावी नहीं हैं, ये हानिकारक हो सकते हैं । 
. धूम्रपान 
. कई मास्क एक साथ पहनना 
. एंटीबायोटिक्स लेना 

किसी भी मामले में यदि आपको बुखार है, खांसी और सांस लेने में कठिनाई है, तो अधिक गंभीर संक्रमण विकसित करने के जोखिम को कम करने के लिए डॉक्टर से सलाह लें और साथ ही उसे अपनी हाल में की गई यात्रा की भी जानकारी
जरूर दें । 

नोट- ये सभी सवाल और जवाब विश्व स्वास्थ्य संगठन से लिए गए हैं । 

 
आईफा ही नहीं, कोरोनावायरस के कारण टले देश-दुनिया के ये बड़े समारोह

 
कोरोनावायरस के बढ़ते प्रभाव के कारण मध्यप्रदेश के इंदौर में होने वाला आईफा अवार्ड समारोह को टाल दिया गया है । अभी तक इसके आयोजन की अगली तिथि को लेकर कोई आधिकारिक जानकारी सामने नहीं आई है । बता दें कि कोरोनावायरस के कारण राजनीति, खेल, तकनीकी से संबंधित देश और दुनिया में बहुत से अन्य कार्यक्रमों को भी अग्रिम सूचना तक के लिए निरस्त कर दिया गया है । यहां देखें लिस्ट: 
बांग्लादेश ने मुजीब वर्ष का उद्घाटन समारोह टाला
बांग्लादेश ने कोरोना वायरस के तीन मामले सामने आने के बाद देश के संस्थापक शेख मुजीब-उर-रहमान की 100वीं जयंती पर होने वाले शताब्दी समारोह को टालने का फैसला किया है । साल भर चलने वाले जश्न का आगाज़ 17 मार्च को ढाका के नेशनल परेड ग्राउंड से होना था और इसमें भारत के प्रधानमंत्री नरेंद्र मोदी समेत विभिन्न विदेशी शख्सियतों के हिस्सा लेने की उम्मीद थी । अमेरिका में फिल्म और संगीत का बड़ा कार्यक्रम रद्द
अमेरिका में कोरोना वायरस के बढ़ते मामलों के बीच टेक्सास के ऑस्टिन शहर के अधिकारियों ने फिल्म और संगीत से जुड़े एक बड़े कार्यक्रम को रद्द कर दिया है । साउथ बाय साउथवेस्ट नाम के इस कार्यक्रम में दुनियाभर से हजारों की संख्या में लोग आते हैं । ऑस्टिन के मेयर स्टीव एडलर ने शुक्रवार को प्रेसवार्ता में कहा कि वह शहर में स्थानीय आपदा घोषित कर रहे हैं और कार्यक्रम को रद्द करने का आदेश भी जारी कर रहे हैं ।

सीआईएसएफ का रेजिंग डे समारोह टला
कोरोनावायरस के मद्देनजर सभी केंद्रीय बलों ने होली मिलन समारोह रद्द कर दिया है । सीआईएसएफ ने भी अगले हफ्ते होने वाले रेजिंग डे समारोह को भी टाल दिया है । 

पीएम मोदी का बेल्जियम दौरा टला
कोरोना वायरस के खतरे के चलते प्रधानमंत्री नरेंद्र मोदी का बेल्जियम दौरा टल गया है । बता दें कि पीएम मोदी को ब्रसेल्स में भारत-यूरोपियन यूनियन सम्मेलन में हिस्सा लेना था ।



चीनी राष्ट्रपति शी जिनपिंग की जापान यात्रा टली
कोरोनावायरस प्रकोप के चलते चीन के राष्ट्रपति शी जिनपिंग की जापान की प्रस्तावित आधिकारिक यात्रा टाल दी गई है । जापानी अधिकारियों के अनुसार राष्ट्रपति शी की जापान यात्रा दोनों के लिए सुविधाजनक समय पर होगी ।

पीएम मोदी और भाजपा ने टाला होली मिलन समारोह
पीएम मोदी ने कोरोनावायरस के बढ़ते प्रभाव को देखते हुए होली मिलन समारोह को टाल दिया है । वहीं भाजपा के राष्ट्रीय अध्यक्ष जेपी नड्डा ने भी सभी राज्यों के अध्यक्षों को पत्र लिखकर होली मिलन समारोह स्थगित करने की अपील की है ।

2023 विश्व कप क्वालीफायर टला, T-20 प्रीमियर लीग भी स्थगित
कोरोनावायरस के संक्रमण के कारण इंटरनेशनल क्रिकेट काउंसिल (ICC) ने वर्ल्ड कप 2023 चैलेंज लीग-ए (क्वालिफायर टूर्नामेंट) टाल दिया है । साथ ही साथ नेपाल में होने वाली एवरेस्ट प्रीमियर लीग टी-20 टूर्नामेंट भी स्थगित करना पड़ा ।

कोरोनावायरस के कारण पेरिस मैराथन 18 अक्तूबर तक स्थगित
कोरोनावायरस के कारण पेरिस मैराथन को 18 अक्तूबर तक स्थगित कर दिया गया है । पहले यह मैराथन पांच अप्रैल को होनी थी और इसके लिए 60 हजार धावक पंजीकरण करा चुके थे ।

जेम्स बॉन्ड की 'नो टाइम टू डाय' की रिलीज डेट टली
कोरोनावायरस के बढ़ते प्रभाव को देखते हुए जेम्स बॉन्ड की अगली कड़ी नो टाइम टू डाय के रिलीज डेट को सात महीनों के लिए टाल दिया गया है । अब इस फिल्म के नंवबर 2020 तक रिलीज होने की उम्मीद है ।

गूगल का साल का सबसे बड़ा सालाना इवेंट रद्द
कोरोना के बढ़ते खतरे को देखते हुए गूगल ने अपना सालाना I/O इवेंट भी कोरोना वायरस के चलते रद्द कर दिया । इसका आयोजन 12-14 मई के बीच कैलिफोर्निया में होना था ।

फेसबुक और माइक्रोसॉफ्ट के बड़े इवेंट रद्द
कोरोना के कारण फेसबुक ने अपनी F8 डेवलपर्स कॉन्फ्रेंस रद्द कर दी । वहीं माइक्रोसॉफ्ट ने वाशिंगटन में होने वाली एमवीपी समिट को रद्द कर दिया है । इसका आयोजन 15-20 मार्च को होना था । 

शाओमी ने भारत में रद्द किया लॉन्च इवेंट
चीनी स्मार्टफोन कंपनी शाओमी ने भारत में अपने प्रोडक्ट लॉन्च इवेंट को रद्द कर दिया है । बता दें कि शाओमी मार्च में नई रेडमी नोट सीरीज लॉन्च करने वाली थी । 

मोबाइल वर्ल्ड कांग्रेस का आयोजन हुआ रद्द
कोरोनावायरस के कारण दुनिया के सबसे बड़े फोन शो मोबाइल वर्ल्ड कांग्रेस 2020 को भी रद्द कर दिया गया है । इसका आयोजन 24-27 फरवरी को बार्सिलोना में होना था ।

 
नोएडा में पहले मरीज में कोरोनावायरस की पुष्टि, गाइड का काम करता है पीड़ित

 
स्वास्थ विभाग ने नोएडा में पहले मरीज में कोरोना वायरस से पुष्टि की है । इसका दिल्ली के अस्पताल में इलाज चल रहा है ।  इसके साथ ही परिवार के तीन अन्य लोगों के सैंपल जांच के लिए भरे गए हैं ।
जानकारी के अनुसार के नोएडा का रहने वाला यह व्यक्ति गाइड का काम करता है । इटली से आगरा और जयपुर घूमने आए यात्रियों के संपर्क था । संक्रमित होने की संभावना के चलते दो सप्ताह पहले  जांच के लिए सैंपल भेजे गए थे । 
इस व्यक्ति का घर दिल्ली के साथ नोएडा में भी है । मुख्य चिकित्सा अधिकारी डॉ. अनुराग भार्गव ने बताया कि दिल्ली के एनसीडीसी ने इस मरीज़ में कोरोना वायरस की पुष्टि की है, लेकिन अभी पुणे स्थित इंस्टीट्यूट ऑफ वायरोलॉजी की रिपोर्ट हमें नहीं मिली है ।  यह 14 दिन पहले का केस है । मरीज़ का इलाज चल रहा है । जल्द ही मरीज की पुणे से रिपोर्ट आ जाएगी ।

 
कोरोनावायरसः न खरीदें महंगा सेनिटाइजर, बीच-बीच में हाथ धो कर संक्रमण को रखें दूर

 
कोरोनावायरस के संक्रमण से बचने के लिए लोगों के बीच घबराहट में फेस मास्क लगाने की होड़ सी लग गई है । इसी तरह हाथ को साफ करने वाले सेनिटाइजर की मांग भी अचानक बढ़ गई है । इसकी वजह से बाजार में फेस मास्क और सेनिटाइजर की कीमतों में भारी उछाल आ गया है ।

लेकिन केंद्रीय स्वास्थ्य मंत्री डॉ. हर्षवर्धन ने सोमवार को कहा कि केवल बीमार लोगों को ही फेस मास्क लगाने की आवश्यकता है । इसके पूर्व मुख्यमंत्री अरविंद केजरीवाल ने भी बिना आवश्यकता के फेस मास्क लगाने से बचने की सलाह दी धी ।
सोमवार को केंद्रीय स्वास्थ्य मंत्री डॉ. हर्षवर्धन ने दिल्ली के मुख्यमंत्री अऱविंद केजरीवाल और उपराज्यपाल अनिल बैजल और संबंधित विभाग के अधिकारियों के साथ बैठक की, और कोरोना से निबटने की तैयारियों का जायजा लिया । बैठक के बाद अरविंद केजरीवाल ने कहा कि हाथों को साफ रखने के लिए भी सेनिटाइजर को महंगे दामों पर खरीदने की कोई जरूरत नहीं है । अगर आम साबुन से भी समय-समय पर हाथ को धोया जाए, तो भी कोरोना के संक्रमण से बचा जा सकता है ।

मुख्यमंत्री ने कहा कि दिल्ली में कोरोनावायरस के संक्रमण के मामलों में कोई बढ़ोतरी नहीं हुई है । एम्स और राम मनोहर लोहिया अस्पतालों में इसकी चेकिंग की उचित व्यवस्था की जा चुकी है ।

इसके अलावा अन्य 25 अस्पतालों को 'रेडी मोड' पर रहने को कहा गया है । किसी भी आपात स्थिति में मरीजों को अलग रखने और इनके इलाज की उचित व्यवस्था है और लोगों को घबराने की कोई आवश्यकता नहीं है ।

वहीं, केंद्रीय स्वास्थ्य मंत्री हर्षवर्धन ने बताया कि देश के हर राज्य को कोरोना के मामलों से निबटने के लिए अलर्ट पर रखा गया है । पूरे देश में लगभग 52 टेस्टिंग सेंटर और मरीजों को अलग रखने के बारे में पर्याप्त व्यवस्था की गई है । जरूरत पड़ने पर इनकी संख्या भी बढ़ाई जाएगी । दिल्ली में एम्स और एनसीडीसी अस्पताल में टेस्टिंग की व्यवस्था की गई है ।

 
बड़ी राहतः अमृतसर के सरकारी मेडिकल कॉलेज में कोरोना की जांच शुरू, दो चरणों में होगा टेस्ट

 
अमृतसर सरकारी मेडिकल कॉलेज स्थित इंफ्लुएंजा लैब में कोविड 19 की टेस्टिंग प्रक्रिया शुरू कर दी गई है । रविवार को श्री गुरु नानक देव अस्पताल के आइसोलेशन वार्ड में भर्ती कोरोना वायरस के तीन संदिग्ध मरीजों के सैंपलों की जांच इंफ्लुएंजा लैब में की गई । तीन मरीजों में एक ऑस्ट्रेलियन दंपति और दुबई से अमृतसर पहुंचा बिहार निवासी एक नौजवान शामिल है । तीनों संदिग्धों के रक्त एवं गले से थ्रोट स्वैब के नमूूने लेकर इंफ्लुएंजा लैब में स्थित आरटीपीसीआर मशीन में रखे गए हैं ।
दो चरणों में होने वाले इस टेस्ट में मरीज के ई जीन की जांच भी होगी । इस टेस्ट से कोरोना वायरस पीड़ित संभावित संदिग्ध मरीजों के रक्त में मौजूद वायरस के समूह का पता लगाया जाएगा । दूसरे चरण में ओआरएफ वन बी व आरटीआरपी टेस्ट होगा । यह टेस्ट भी जीन का है । दोनों टेस्ट पॉजिटिव आने पर यह पुष्ट होगा की मरीज कोरोना वायरस संक्रमित है ।
हालांकि इंफ्लुएंजा लैब में टेस्ट रिपोर्ट आने के बाद स्वास्थ्य विभाग पॉजिटिव मरीजों की जानकारी नहीं देगा । पूरी तरह पुष्ट होने के लिए मरीज का एक सैंपल नेशनल इंस्टीट्यूट ऑफ वायरोलॉजी पुणे भेजा जाएगा । नेशनल लैब में कोरोना की पुष्टि होने पर यह माना जाएगा कि वाकई मरीज को कोरोना है । इंफ्लुएंजा लैब में की गई जांच की प्राथमिक रिपोर्ट भी काफी सटीक होगी । यदि मरीज कोरोना संक्रमित है तो अमृतसर में ही इसकी जानकारी मिल जाएगी । इससे कोरोना की भयावहता का आकलन हो पाएगा । पुणे स्थित नेशनल लैब में इन दिनों सैंपलों का अत्यधिक भार है । देश के कोने कोने से सैंपल यहां आ रहे हैं । यही वजह है कि भारत सरकार ने देश के 19 चिकित्सा संस्थानों में टेस्ट करने की रूपरेखा तय की है जिसमें सरकारी मेडिकल कॉलेज अमृतसर को भी शामिल किया गया है ।

सोमवार को चंडीगढ़ में स्वास्थ्य विभाग एवं मेडिकल कॉलेजों के स्टाफ की स्टेट ट्रेनिंग वर्कशॉप का आयोजन किया गया । पहले यह वर्कशॉप दिल्ली में राष्ट्रीय स्तर पर हुई थी । सोमवार पंजाब के 22 जिलों के माइक्रोबायोलॉजिस्ट, एसपीएम विभाग के प्रतिनिधि, फिजीशियन और मास मीडिया अधिकारियों पर आधारित वर्कशॉप में कोरोना वायरस के संदर्भ में अधिकाधिक जागरूकता फैलाने पर चर्चा हुई ।

इसी बीच जिला सेहत विभाग ने जीएनडीएच में दाखिल कोरोना वायरस के संदिग्ध मरीजों के बारे में जारी एक मेडिकल बुलेटिन में कहा है कि सातों मरीज स्थिर हैं और उनकी रिपोर्ट का इंतजार है ।
पुणे से भी होगी सैंपल की जांच : प्रिंसिपल

मेडिकल कॉलेज की प्रिंसिपल डॉ. सुजाता शर्मा ने कहा कि लैब का स्टाफ दिन रात काम कर रहा है । वह खुद लगातार स्थिति पर नजर बनाए हैं । सोमवार से तीन सैंपलों के साथ जांच शुरू की गई है । अब 24 घंटों में प्राथमिक रिपोर्ट मिल जाएगी, लेकिन हम पुणे लैब से भी जांच करवाएंगे । इंफ्लुएंजा लैब की इंचार्ज डॉ. लविना ओबरॉय हैं ।

 
पंजाब में सामने आया कोरोना का पहला मरीज, पिता की रिपोर्ट पॉजीटिव और बेटे की जांच नेगेटिव

 
पंजाब में कोरोना का पहला मरीज सामने आया है । बीती चार मार्च को इटली से वाया दिल्ली श्री गुरु राम दास जी इंटरनेशनल एयरपोर्ट पर पहुंचे होशियारपुर निवासी पिता-पुत्र में से पिता की कोरोना वायरस की जांच रिपोर्ट पॉजिटिव पाई गई है । उसके पुत्र की रिपोर्ट नेगेटिव आई है ।
दोनों पिता पुत्र इस समय गुरुनानक देव अस्पताल के आइसोलेशन वॉर्ड में भर्ती हैं । स्वास्थ्य विभाग ने पहले इनका सैंपल जांच के लिए एम्स दिल्ली भेजा था, जहां दोनों को कोरोना संक्रमण की पुष्टि हुई थी । इसके बाद विभाग ने इनका सैंपल नेशनल वायरोलॉजी लैब पुणे भेजा था । सोमवार शाम पुणे से आई रिपोर्ट में पिता को पॉजिटिव बताया गया है ।
श्री गुरु रामदास अंतरराष्ट्रीय एयरपोर्ट अमृतसर में अब तक 52 हजार 953 लोगों की स्क्रीनिंग की जा चुकी है । इसमें से सात संदिग्ध मरीज मिले हैं, जिन्हें आइसोलेशन वॉर्ड में उपचार दिया जा रहा है । अंतरराष्ट्रीय एयरपोर्ट मोहाली पर 5782 मरीजों की स्क्रीनिंग की गई । अमृतसर अटारी बॉर्डर पर 5779 लोगों की स्क्रीनिंग की गई व डेरा बाबा नानक चेक पोस्ट पर 14563 लोगों की स्क्रीनिंग की जा चुकी है । सेहत विभाग के प्रिंसिपल सेक्रेटरी अनुराग अग्रवाल ने बताया कि पंजाब में कोरोना वायरस का एक केस रिपोर्ट हुआ है, जिसका उपचार अमृतसर में चल रहा है ।

 
हरदोई: कोरोना ग्रस्त मरीज के गांव लौटने के पत्र से हड़कंप, अधिकारियों को जांच में फर्जी मिला मामला

 
यूपी के हरदोई जिले में कोरोना वायरस से ग्रस्त एक मरीज के दिल्ली से हरदोई अपने गांव आने की फैली अफवाह ने प्रशासन और स्वास्थ्य विभाग के साथ पूरे गांव में हड़कंप मचा दिया । 
दरअसल हरदोई के जिलाधिकारी को लखनऊ से कोरोना वायरस ग्रस्त मरीज के दिल्ली से हरदोई अपने गांव लौटने की जानकारी देते हुए पत्र भेजा गया था । अधिकारियों की पूछताछ के बाद पूरे गांव में दहशत फैल गयी ।
पत्र मिलने के बाद स्वास्थ्य विभाग की टीम और प्रशासनिक अधिकारी गांव पहुंचे जहां पर उन्होंने कोरोना ग्रस्त मरीज के बारे में जानकारी हासिल की लेकिन मामला फर्जी पत्र और अफवाह फैलाने वाला निकला ।

 
