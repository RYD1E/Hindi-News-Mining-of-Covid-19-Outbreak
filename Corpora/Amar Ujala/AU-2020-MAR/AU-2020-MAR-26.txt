रे-धीरे हारने लगा कोरोना, सावधानियों के कारण कई जगहों से आ रही राहत भरी खबरें

 
उत्तर प्रदेश में एक तरफ जहां लगातार कोरोना के बढ़ते मामले सामने आ रहे हैं, वहीं कई जगहों से राहत भरी खबरें भी आ रही हैं । धीरे-धीरे ही सही, लेकिन हमारी जागरूकता कोरोना महामारी को मात देती नजर आने लगी है । ऐसे उदाहरणों से लोगों को समझ आने लगा है कि जहां थोड़ी सी लापरवाही उन्हें संक्रमण के चक्र में डाल सकती है, वहीं थोड़ी सी अतिरिक्त सतर्कता बरतने और कोरोना के सामने हार न मानने से वो इस बीमारी से बच भी सकते हैं । 

आइये कुछ ऐसे ही लोगों पर नजर डालते हैं जो कोरोना को हराने के इस युद्ध में डट कर लड़ने में अपनी भूमिका सुनिश्चित कर रहे हैं । ऐसे लोग जो केवल यह मान कर दृढ़ खड़े हैं कि 'लड़ेंगे कोरोना से' । आगरा में ठीक हो चुके हैं सात मरीज, आखिरी संक्रमित की हालत में भी दिख रहा सुधार
आगरा में कोरोना वायरस से संक्रमित आठवें मरीज की हालत में भी सुधार है । यह रेलवे अधिकारी की बेटी है, जो बंगलूरू से मायके आई थी । उसकी रिपोर्ट जल्द आ सकती है । कोरोना के सात मरीज पहले ही ठीक हो चुके हैं ।

कोरोना वायरस से जागरूकता और सावधानी का ही असर है कि मंगलवार को लिए गए 17 नमूनों की रिपोर्ट भी निगेटिव आई है । दो विदेशी समेत पांचों को छुट्टी दे दी है । इनको 14 दिन तक क्वारंटीन में रहने को कहा गया है । बुधवार को नौ और लोगों के नमूने लेकर जांच के लिए लखनऊ भेज दिए हैं ।



महज आठ दिन में संक्रमण से मुक्त हुआ ग्रेटर नोएडा का युवक
राजकीय आयुर्विज्ञान संस्थान (जिम्स) में भर्ती हुए 10 में से एक मरीज को पूरी तरह संक्रमण मुक्त घोषित कर दिया गया है । बुधवार देर शाम मरीज की रिपोर्ट दिल्ली की प्रयोगशाला से आधिकारिक तौर पर प्राप्त हुई । इस मरीज को अस्पताल में 16 मार्च को भर्ती किया गया था । जांच में उसके कोरोना पॉजिटिव होने की पुष्टि हुई थी । 23 मार्च को उनकी दोबारा जांच कराई गई, जो निगेटिव आई । बुधवार को फिर जांच हुई । इस बार फिर रिपोर्ट निगेटिव रही । 

 
कोरोना से जंग में आगे आए समाजसेवी, गरीबों में बांटे आठ टन गेहूं और चावल
कोरोना वायरस की आपदा से निपटने के लिए समाजसेवी भी मदद को हाथ बढ़ा रहे हैं । कानपुर के जाजमऊ क्षेत्र में समाजवादी पार्टी के पूर्व प्रदेश सचिव व समाजसेवी महफूज अख्तर ने गुरुवार सुबह गरीबों में आठ टन गेहूं और चावल वितरित किया ।

हेल्पलाइन पर फोन आते ही गरीबों के बीच राशन बांटने पहुंची पुलिस
कानपुर के पनकी थाने में हेल्पलाइन पर कॉल आया, जिसमें दूसरी तरफ से एक परिवार ने कहा कि उनके घर में राशन खत्म हो गया है । उन्होंने पुलिस को बताया कि उनका पूरा परिवार दो दिनों से भूखा है । यह सूचना मिलते ही पीआरवी नंबर 0409  के पुलिसकर्मी पनकी के गंभीरपुर गांव पहुंचे । परिवार वालों से मिले । सब्जी, राशन और दूध उपलब्ध कराया । उसके बाद कुछ नकद पैसे देकर मदद भी की । साथ ही आश्वासन दिया कि अगर दोबारा जरूरत पड़े तो बेफिक्र होकर कॉल कर लेना । पुलिस प्रशासन आपके साथ है । यह सुनकर पूरा परिवार आश्वस्त हुआ । 

एचबीटीयू के छात्रों ने बनाया 25 रुपये का सैनिटाइजर
कानपुर में हरकोर्ट बटलर टेक्निकल यूनिवर्सिटी के प्रोफेसरों और छात्रों ने मिलकर सस्ता सैनिटाइजर बनाया है । इसे घर पर आसानी से बना सकते हैं । एल्कोहोलिक सैनिटाइजर के लिए स्प्रिट, एलोवेरा जेल, टी ट्री ऑयल का मिश्रण तैयार किया है । वहीं नॉन एल्कोहोलिक के लिए विच हैजल (एक विशेष पेड़ से निकला ऑयल), उबला पानी, एलोवेरा जेल, टी ट्री ऑयल का प्रयोग किया है । एल्कोहोलिक सैनिटाइजर 25 रुपये (100 एमएल) और नॉन एल्कोहॉलिक 35 रुपये (100 एमएल) है । इसकी टेस्टिंग बायो केमिकल विभाग के डॉ. ललित कुमार ने की है ।

 
मदद के लिए आगे आए शिक्षक, मुख्यमंत्री कोष में देंगे योगदान
उत्तर प्रदेश प्राथमिक शिक्षक संघ के जिलाध्यक्ष ने बेसिक शिक्षा अधिकारी (बीएसए) को पत्र लिखा है । शिक्षकों के वेतन से एक दिन के वेतन कटौती करके मुख्यमंत्री सहायता कोष में जमा कराने की मांग की गई है । जिससे आपदा से निपटने में सहायता मिल सके । संघ के अध्यक्ष राकेश चाहर का कहना है कि संगठन के सभी सदस्य शिक्षक कोरोना वायरस से जंग लड़ने के लिए सहयोग देने के लिए तैयार हैं । संक्रमण से पीड़ितों की सुरक्षा के लिए उठाए रहे कदम के लिए शिक्षकों ने एक-एक दिन का वेतन देने की सहमति प्रदान की है ।

 
नहीं चेते तो मई तक देश में 13 लाख तक पहुंच सकते हैं कोरोना संक्रमित मामले

 
देश में कोरोना वायरस के मामले जिस रफ्तार से बढ़ रहे हैं, उसके आधार पर मई के मध्य तक यह आंकड़ा 10 लाख से 13 लाख के बीच पहुंच सकता है । यह अनुमान संयुक्त राष्ट्र अमेरिका के वैज्ञानिकों की एक टीम ने लगाया है । अध्ययन के मुताबिक अगर सामूहिक दूरी जैसे उपायों को गंभीरता से नहीं लिया गया तो अप्रैल के अंत तक मरीजों की संख्या 30,000 से 230,000 के बीच हो सकती है ।
वैज्ञानिकों ने कहा कि यह केवल अनुमान है । इस रिपोर्ट के मुताबिक अमेरिका और इटली की तुलना में कोरोना से निपटने के लिए भारत अच्छा काम कर रहा है । इसका प्रसार रोकने के लिए सख्त प्रतिबंध और उपाय किए जा रहे हैं ।
 मिशिगन विश्वविद्यालय में बायोस्टैटिस्टिक्स और महामारी विज्ञान के प्रो भ्रामर मुखर्जी और जॉन्स हॉपकिंस यूनिवर्सिटी के देबाश्री रे भी अध्ययन में थे । उन्होंने कहा, अगर कोरोनावायरस के मामले ऐसे ही बढ़ते रहे तो स्थिति दर्दनाक हो सकती है ।

अध्ययन कोविड-इंडिया-19 स्टडी समूह के वैज्ञानिकों ने किया है । समूह यह पता लगा रहा था कि भारत में इस बीमारी का खतरा कितना बड़ा है । समूह में शामिल डाटा वैज्ञानिकों के मुताबिक भारत में जांच दर बहुत कम है । 18 मार्च को देश में कोरोना टेस्ट के लिए 11500 सैंपल मिले ।

इससे समझा जा सकता है कि जांच के लिए लोग सामने नहीं आ रहे हैं । अब तक कोविड-19 की वैक्सीन मंजूर नहीं हुई है और न दवा बनी है । ऐसे में अगर कोरोना भारत में दूसरे और तीसरे चरण में पहुंचा तो परिणाम विनाशकारी होंगे ।

वैज्ञानिक के मुताबिक, अमेरिका या इटली में कोविड-19 धीरे-धीरे फैला और फिर अचानक तेजी से मामले आए । मौजूदा अनुमान देश में शुरुआती चरण के आंकड़ों पर है, जो कि कम टेस्टिंग की वजह से है ।



टीम में देबश्री रॉय भी शामिल
वैज्ञानिकों की इस टीम में अमेरिका के जॉन हॉपकिंस विश्वविद्यालय की देबश्री रॉय भी शामिल हैं । वैज्ञानिकों ने कहा कि यह बात जांच के दायरे, जांच के नतीजों की सटीकता और उन लोगों की जांच पर निर्भर करती है जिनमें इस वायरस से संक्रमण के कोई लक्षण नहीं दिख रहे हैं ।

उन्होंने अपनी रिपोर्ट में लिखा है, अभी तक, भारत में जांच किए गए लोगों की संख्या तुलनात्मक रूप से बहुत कम है । व्यापक जांच नहीं होने की स्थिति में सामुदायिक स्तर पर संक्रमण को रोक पाना असंभव है । इसका यह मतलब है कि हम यह आकलन नहीं कर सकते कि अस्पतालों और स्वास्थ्य सुविधा केंद्रों के बाहर कितनी संख्या में संक्रमित व्यक्ति हैं । उन्होंने कहा कि भारत के लिए यह जरूरी है कि वह देश में कोरोना वायरस संक्रमण के तेजी से फैलने से पहले बेहद कड़े उपायों को अपनाए । 
लड़ने की पूरी तैयारी नहीं
भारत की हेल्थ सिस्टम इस महामारी से लड़ने में अभी तैयार नहीं है । भारत में प्रति 1,000 लोगों पर अस्पताल के बेड की संख्या केवल 0.7 है । वहीं, फ्रांस में यह 6.5, दक्षिण कोरिया में 11.5, चीन में 4.2, इटली में 3.4, ब्रिटेन में 2.9, अमेरिका में 2.8 और ईरान में 1.5 है । कई लोग देश में टेस्टिंग किट की कमी का जिक्र करते हैं । भारत में 18 मार्च तक 12 हजार से अधिक लोगों की जांच हुई थी । भारत की तुलना में बहुत कम आबादी के दक्षिण कोरिया में दो लाख 70 हजार व्यक्तियों की जांच हो चुकी है ।
तेलंगाना : लॉकडाउन नहीं माना तो देंगे गोली मारने का आदेश
हैदराबाद । तेलंगाना के मुख्यमंत्री के चंद्रशेखर राव ने लॉकडाउन मानने की अपील की । उन्होंने कहा, अमेरिका में लॉकडाउन लागू कराने के लिए सेना बुलानी पड़ी । अगर लोग लॉकडाउन नहीं मानेंगे तो हमें 24 घंटे का कर्फ्यू लगाने और देखते ही गोली मारने का आदेश देना पडे़गा ।


बता दें कि स्थिति की गंभीरता को देखते हुए प्रधानमंत्री नरेंद्र मोदी ने मंगलवार रात भारत में 21 दिनों के लिए संपूर्ण लॉकडाउन की घोषणा की थी । वैज्ञानिकों ने अपने विश्लेषण में 16 मार्च तक भारत में दर्ज मामलों से जुड़े आंकड़ों का इस्तेमाल किया । 

 
‘सुबह वायरस ले आओगे तो दिनभर घर बैठने का क्या फायदा’

 
सुबह जाकर वायरस ले आओगे तो पूरा दिन घर पर बैठने का क्या फायदा? कोरोना से निपटने के लिए 24 घंटे सोशल डिस्टेंसिंग बनाए रखना बेहद जरूरी है । लेकिन जिस तरीके से सुबह बाजारों में भीड़ जमा हो रही है, उससे बीमारी के फैलने का खतरा ज्यादा बढ़ गया है ।
बुधवार सुबह बाजार में उमड़ी भीड़ के बाद डॉक्टरों को एक बार फिर सोशल डिस्टेंसिंग बनाए रखने की अपील करनी पड़ी है । उनका कहना है कि 24 घंटे सोशल डिस्टेंस बनाए रखना जरूरी है । सुबह अगर आप भीड़ के बीच में गुजर कर आएं तो उसके बाद पूरा दिन घर में बैठने का कोई फायदा नहीं ।
सुबह सामान खरीदते वक्त जब लोग एक दूसरे से सट रहे हैं तब भी वायरस फैल सकता है । इसलिए सुबह सामान खरीदते वक्त भी सावधानी बरतना बेहद जरूरी है । दून अस्पताल के वरिष्ठ फिजीशियन डॉ. कुमार जी कौल के अनुसार इस दौरान खुद को बचाने के लिए इन बातों का ध्यान रखना फायदेमंद साबित हो सकता है ।
ये बरते सावधानियां
- उस दुकान से सामान लें जहां कम से कम लोग हों ।
- दुकान में मौजूद अन्य ग्राहकों और दुकानदार से भी दूरी बनाकर खड़े हों ।
- बाजार में किसी भी चीज को अनावश्यक छूने से बचें ।
- सामान और नोट लेने के बाद हाथों को तुरंत सैनिटाइजर से साफ करें ।
- किसी भी छींक और खांस रहे व्यक्ति के पास खड़े न हों ।
- जितनी जल्दी संभव हो अपना सामान लें और तुरंत घर जाएं ।
- इस दौरान रास्ते में भी लोगों के संपर्क में आने से बचें ।
- घर में दाखिल होने से पहले बाहर ही खुद को सैनिटाइज करें ।
- दूध-दही की थैलियों को साफ पानी से धोएं । अपने हाथों को साबुन या हैंडवॉश से अच्छे से
धोने के बाद दूध को बर्तन में पलटें ।
- फल और सब्जियों को गर्म पानी से धोएं ।
- जिन कपड़ों को पहनकर बाजार गए, उन्हें धो लें । हल्के गुनगुने पानी से नहाने के बाद ही
अन्य लोगों और चीजों को छूना चाहिए ।

 
