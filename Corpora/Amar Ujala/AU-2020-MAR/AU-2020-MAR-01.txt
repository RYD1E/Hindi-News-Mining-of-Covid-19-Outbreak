महराजगंज में बोले डिप्टी सीएम, दिल्ली हिंसा गहरी साजिश का नतीजा

 
दिल्ली हिंसा गहरी साजिश का नतीजा है । इसकी जांच एजेंसियां कर रही हैं । घटना में शामिल हर चेहरा बेनकाब होगा । सरकार गरीबी मिटाने के विजन को लेकर निरंतर आगे बढ़ रही है । यही बात विरोधियों को खटक रही है । जब देश के गांव, गरीब और किसान खुशहाल होंगे, तो विरोधी मुद्दा विहीन हो जाएंगे ।
यह कहना है प्रदेश के उप मुख्यमंत्री केशव प्रसाद मौर्य का है । वे रविवार को सेठ आनंदराम जयपुरिया इंटर कॉलेज फरेंदा व सिसवा के स्वर्गीय राजेश्वरी सिंह ज्ञान स्थली महाविद्यालय में जनसभा को संबोधित कर रहे थे । फरेंदा में 310 करोड़ की परियोजना का लोकार्पण व शिलान्यास करने के बाद उन्होंने कहा कि 15 साल पहले धरातल पर काम नहीं होता था । तीन साल की भाजपा सरकार ने धरातल पर काम किया है । सरकार दस पीढ़ियों को ध्यान में रखकर काम कर रही है ।
यही कारण है कि बुआ और भतीजा को जनता ने नकार दिया । 130 करोड़ देशवासियों के दिलों में प्रधानमंत्री मोदी रहते हैं । सीएम और पीएम के विजन को समझाते हुए उन्होंने समाज के हर वर्ग के हित के लिए चलाई जा रहीं जनकल्याणकारी योजनाओं का हवाला दिया । बेरोजगारी, भ्रष्टाचार, नागरिकता संशोधन कानून समेत अन्य मुद्दों पर अपने विचारों को व्यक्त किया । डिप्टी सीएम ने कहा कि यूपी बोर्ड व सीबीएसई परीक्षा में टॉपरों के गांव तक जाने वाली सड़क पूर्व राष्ट्रपति डॉ. एपीजे अब्दुल कलाम के नाम से बनाई जाएगी ।
इसके अलावा राष्ट्रीय स्तर पर पदक हासिल करने वाले खिलाड़ियों के गांव तक जाने वाली सड़क का नाम मेजर ध्यानचंद के नाम पर होगा । उन्होंने कहा कि पीएम मोदी के नेतृत्व में देश का मान बढ़ा है । यही कारण है कि कई देशों के राष्ट्राध्यक्ष आज भारत के साथ मजबूती से खड़े हैं । भाजपा का हर कार्यकर्ता उपमुख्यमंत्री जैसा है । ऐसे में अधिकारी गंभीर होकर कार्यकर्ताओं की समस्याओं का समाधान करें ।

उन्होंने कहा कि आज से ही 2022 की तैयारी में जुट जाएं । सत्ता सुख भोगने का स्थान नहीं है । जनता की सेवा करनी चाहिए । भाजपा देश को मंदिर और देशवासियों को भगवान मानती है । देश से बड़ा कुछ भी नहीं है । यूपी को नंबर वन बनाएं और सरकार समाज के साथ मिलकर काम करें । उन्होंने पत्रकारों से बातचीत के दौरान सपा नेता आजम खां पर तंज कसते हुए कहा कि जो जैसा करेगा, उसको वैसा ही भुगतना पड़ेगा ।

 
शहर में कहीं-कहीं बूंदाबांदी तो ग्रामीण क्षेत्रों में गिरे ओले

 
पश्चिमी विक्षोभ के असर से शनिवार को शहर में जहां कहीं-कहीं बूंदाबांदी हुई, वहीं ग्रामीण क्षेत्रों में हल्की बारिश के साथ कहीं-कहीं ओलावृष्टि हुई । ओलावृष्टि से फसलों को नुकसान हुआ है । उधर, बूंदाबांदी व ओलावृष्टि से फिर से ठंड बढ़ गई ।
हरियाणा कृषि विश्वविद्यालय के कृषि मौसम विभाग के अध्यक्ष डॉ. मदन खीचड़ के अनुसार रविवार को भी आंशिक बादल छाये रहेंगे । इसके अलावा कहीं-कहीं छिटपुट बूंदाबांदी हो सकती है । इसके अलावा तीन मार्च के बाद एक और पश्चिमी विक्षोभ आने की संभावना है, जिसके असर से 5 व 6 मार्च को कहीं-कहीं हल्की बारिश की संभावना है ।
शनिवार सुबह मौसम साफ रहा और धूप भी जल्दी निकल आई । हालांकि इसके बाद हल्के बादल आ गए । दिनभर बादलों व सूर्य के बीच लुकाछिपी चलती रही । दिनभर 10 किलोमीटर प्रति घंटे की रफ्तार से हवाएं चलती रहीं । शाम चार बजे मौसम बदला और बादल घिर आए । इस दौरान शहर के कुछ क्षेत्रों में बूंदाबांदी हुई, जबकि कुछ क्षेत्र एकदम सूखे रहे । इस दौरान शहर में 0.1 एमएम बारिश दर्ज की गई । शनिवार को दिन का तापमान 24.3 व न्यूनतम तापमान 16.2 डिग्री सेल्सियस दर्ज किया गया । न्यूनतम तापमान सामान्य से चार डिग्री सेल्सियस ज्यादा रहा । यहां हुई ओलावृष्टि
जिले के ग्रामीण क्षेत्रों की बात करे तो हांसी व उकलाना में हल्की बूंदाबांदी हुई, जबकि सिवानी क्षेत्र के गांवों में ओलावृष्टि हुई, जिससे फसलों को नुकसान पहुंचा । अग्रोहा में हल्की ओलावृष्टि हुई है । एचएयू के कृषि वैज्ञानिकों के अनुसार जिन क्षेत्रों में ओलावृष्टि हुई है, वहां गेहूं की अगेती व सरसों की फसल को नुकसान हुआ है । हालांकि बारिश से तापमान में गिरावट आएगी, जो फसलों के फायदेमंद साबित होगी ।

 
अच्छी खबर: इतने रुपये सस्ता हुआ घरेलू और कॉमर्शियल गैस सिलिंडर, यहां जानिए नई कीमतें

 
तेल कंपनियों ने मार्च में उपभोक्ताओं को होली का तोहफा दिया है । घरेलू गैस सिलिंडर में जहां 53 रुपये की कमी की है, वहीं कॉमर्शियल गैस सिलिंडर के दाम 184 रुपये घटाए हैं ।
घरेलू गैस सिलिंडर अब 823 जबकि कॉमर्शियल गैस सिलिंडर 1314 रुपये में मिलेगा । बता दें, पिछले कई महीनों से गैस सिलिंडर के दामों में लगातार बढ़ोतरी हो रही थी । पिछले साल अक्टूबर से लेकर फरवरी तक गैस के दाम 622 से बढ़कर 876 तक पहुंच गए थे । इसी प्रकार कॉमर्शियल गैस सिलिंडर के दामों में भी लगातार बढ़ोतरी हो रही थी ।
दिल्ली चुनाव के बाद तो केंद्र सरकार ने घरेलू गैस सिलिंडर के दामों में 150 रुपये तक की बढ़ोतरी कर दी थी । इससे लोगों के किचन का बजट बिगड़ गया था । फिलहाल मार्च में तेल कंपनियों ने थोड़ी राहत दी है ।

घरेलू गैस सिलिंडर के दाम में जहां 53 रुपये की कमी की है, वहीं कॉमर्शियल गैस सिलिंडर के दाम 184 रुपये घटाए हैं । अभी तक घरेलू गैस सिलिंडर 876 रुपये और कॉमर्शियल गैस सिलिंडर 1498 रुपये में मिल रहा था ।

 
राहत: 11 मार्च से प्रस्तावित तीन दिवसीय देशव्यापी बैंक हड़ताल टली

 
बैंक कर्मचारियों के विभिन्न संगठनों की 11 मार्च से प्रस्तावित तीन दिवसीय देशव्यापी हड़ताल को टाल दिया गया है । बैंक कर्मचारियों के एक संगठन ऑल इंडिया बैंक एम्पलाइज एसोसिएशन ने यहां एक बयान में इसकी जानकारी दी ।
संगठन ने कहा कि शनिवार को मुंबई में भारतीय बैंक संगठन (आईबीए) के साथ हुई बैठक में सकारात्मक प्रगति होने के कारण हड़ताल टालने का फैसला लिया गया है । बैंकिंग क्षेत्र के कर्मचारियों के संगठनों के समूह यूनाइटेड फोरम ऑफ बैंक यूनियंस ने इस हड़ताल का आह्वान किया था ।
 ऑल इंडिया बैंक एम्पलाइज एसोसिएशन ने बयान में कहा कि मुंबई में विभिन्न कर्मचारी संगठनों की आईबीए के साथ बैठक हुई । इस बैठक में सप्ताह में पांच ही दिन बैंक खोलने तथा वेतन में 15 प्रतिशत वृद्धि जैसे मुद्दों पर चर्चा हुई । आईबीए विभिन्न संगठनों द्वारा उठाये गये मुद्दों पर बातचीत के लिये राजी हो गया है ।

वेतनवृद्धि को लेकर बैंक कर्मचारियों के संगठन 31 जनवरी और एक फरवरी को पहले ही दो दिवसीय हड़ताल कर चुके हैं ।

 
