कोरोना वायरस की सूचना के लिए हेल्पलाइन का किया जाए प्रचार- मुख्य सचिव

 
मुख्य सचिव राजेंद्र कुमार तिवारी ने सभी मंडलायुक्तों व जिलाधिकारियों को निर्देश दिए हैं कि जिलों में कोरोना वायरस का एक कंट्रोल रूम बनाया जाए । इसके फोन नंबर, राज्य मुख्यालय, भारत सरकार की हेल्पलाइन नंबर का भी व्यापक प्रचार प्रसार किया जाए । प्रदेश में कोराना वायरस की रोकथाम के लिए पैम्फलेट, हैंडबिल्स, होर्डिंग्स, रेडियो, समाचार पत्र, टेलीविजन के माध्यम से जानकारी दें । मुख्य सचिव शनिवार को लोक भवन स्थित अपने कार्यालय कक्ष से वीडियो कांफ्रेंसिंग के माध्यम से अधिकारियों को दिशा-निर्देश दे रहे थे ।
मुख्य सचिव राजेंद्र कुमार तिवारी ने कहा कि राज्य मुख्यालय के फोन नंबर 0522-2230006, 2230009, 2616482, 26110066, टोल फ्री नंबर 18001805145, भारत सरकार के हेल्पलाइन नंबर 91-11-23978046 का भी व्यापक प्रचार-प्रसार कराया जाए । मास्क की जमाखोरी करने, एमआरपी रेट से अधिक मूल्य पर बेचने पर दुकानदार के खिलाफ नियमानुसार कड़ी कार्रवाई की जाए । भारत-नेपाल अंतर्राष्ट्रीय सीमा, एयरपोर्ट, एनसीआर के तहत गाजियाबाद, नोएडा, मेरठ व आसपास के क्षेत्रों पर विशेष निगरानी रखी जाए । 
उन्होंने कहा कि सभी जिलाधिकारी स्वयं आइसोलेशन वार्ड का निरीक्षण करके आवश्यक व्यवस्थाएं सुनिश्चित कराएं । चीन, इटली, जर्मनी, फ्रांस, स्पेन, साउथ कोरिया, ईरान देशों से भारत आने वाले यात्रियों पर विशेष ध्यान रखा जाए । भारत सरकार की गाइड लाइन के अनुसार कोरेंटाइन की कार्रवाई हो । कोरोना वायरस से संक्रमित होने की आशंका पर आइसोलेशन वार्ड में रखा जाए । मुख्य सचिव ने कहा कि प्रदेश में एपिडेमिक डिजीज एक्ट लागू प्रावधानों का पालन सुनिश्चित कराया जाए । 22 मार्च 2020 तक बेसिक, माध्यमिक, उच्च, प्राविधिक शिक्षा के सभी विद्यालयों और कौशल विकास से जुड़े सभी संस्थानों को बंद करने के लिए निर्देश दिए गए हैं । जिन संस्थाओं में परीक्षाएं चल रही हैं, वहां यथावत परीक्षाएं सम्पन्न कराई जाएं । शिक्षण संस्थानों में परीक्षा वाले कक्षों की अच्छी तरह साफ-सफाई की जाए । कुर्सी और मेज को भी डिसइंफेक्ट (विसंक्रमित) किया जाए । जिससे यह बीमारी फैलने न पाए ।
बीमारी से घबराएं नहीं, संक्रमित व्यक्ति ही मास्क पहने
मुख्य सचिव ने जनता से कोरोना वायरस बीमारी से न घबराने की सलाह दी और अधिकारियों से इसका व्यापक प्रचार-प्रसार करने के लिए कहा है । उन्होंने कहा कि इस बीमारी से घबराने की आवश्यकता नहीं बल्कि सावधानी बरतने की जरूरत है । इस का फैलाव संक्रमित व्यक्ति के खांसने और छींकने पर मुंह व नाक से निकलने वाली थूक के छींटों (ड्रापलेट्स) से होता है । 

लोगों को छींकते-खांसते समय रुमाल, टिशू पेपर इस्तेमाल करने की सलाह दी जाए । साबुन व पानी से हाथ साफ  करते रहने का सुझाव भी दिया जाए । संक्रमित व संदिग्ध व्यक्ति ही मास्क पहने इसके भी स्वास्थ्य विभाग लोगों को जागरूक करे । पांच चिकित्सा संस्थानों के अलावा कुछ अन्य संस्थानों को भी इसके लिए तैयार करने की कार्रवाई की जा रही है ।

ओला व बारिश से बेहाल किसानों की सहायता के निर्देश

मुख्य सचिव ने सभी मडलायुक्तों, जिलाधिकारियों को प्रदेश में हो रही अतिवृष्टि-ओलावृष्टि से हुए नुकसान का आंकलन कराकर प्रभावित व्यक्तियों-परिवारों को नियमानुसार 48 घंटे के अंदर राहत सहायता उपलब्ध कराने के भी निर्देश दिए हैं । पूरी राहत राशि वितरण करके इसकी सूचना राहत आयुक्त कार्यालय को उनके ई-मेल पर भी उपलब्ध कराई जाए । इस कार्य में शिथिलता बरतने पर संबंधित अधिकारी के खिलाफ कड़ी कार्रवाई की जाएगी । 

बैठक में प्रमुख सचिव चिकित्सा स्वास्थ्य अमित मोहन प्रसाद, प्रमुख सचिव कृषि देवेश चतुर्वेदी, राहत आयुक्त संजय गोयल, सचिव चिकित्सा एवं स्वास्थ्य वी. हेकाली झिमोमी, सचिव नगर विकास अनुराग यादव, सचिव गृह भगवान स्वरूप, प्रमुख स्टाफ ऑफिसर मुख्य सचिव पंकज कुमार आदि मौजूद थे ।

 
IPL 2020 पर पड़ी कोरोना की मार, अब 29 मार्च नहीं 15 अप्रैल से शुरू होंगे मैच

 
कोरोना वायरस की वजह से आईपीएल की तारीखों को आगे बढ़ाया गया । अब इसका आयोजन 29 मार्च की जगह 15 अप्रैल से होगा । शुक्रवार को बीसीसीआई ने इसकी आधिकारिक पुष्टि करते हुए जानकारी साझा की
कुछ खास अपडेट्सः
29 मार्च से शुरू होने वाला आईपीएल अब 15 अप्रैल से शुरू होगा
कल यानी शनिवार को गवर्निंग काउंसिल की बैठक होगी
दिल्ली सरकार ने कहा दर्शकों के साथ दिल्ली में आईपीएल मैच नहीं होंगे
बिना दर्शकों के मैच कराए जा सकते हैं- बीसीसीआई सूत्र
विदेशी खिलाड़ियों के बगैर भी हो सकते हैं मैच-बीसीसीआई सूत्र
29 मार्च तक तापमान बढ़ने से कोरोना का असर कम होने की संभावना- बीसीसीआई सूत्र
कपिल देव, दिलीप वेंगसरकर ने आईपीएल रद्द करने की मांग की
बीसीसीआई फैसला न ले तो सरकार को इस पर निर्णय लेना चाहिए-कीर्ति आजाद
कई राज्य सरकारों ने मैच कराने से मान किया था-राजीव शुक्ला

गुरुवार को खेल मंत्रालय ने दिशानिर्देश जारी करते हुए सभी खेल संघों से भारत में होने वाले विभिन्न टूर्नामेंटों को स्थगित/रद्द करने या फिर बिना दर्शकों के मैच करवाने के लिए कहा है ।
 

 
इससे पहले भारत सरकार द्वारा नए वीजा नियम के तहत विदेशी यात्रियों के भारत आने पर रोक लगा दिया गया था । इसके बाद शुक्रवार को दिल्ली सरकार ने भी आदेश पारित करते हुए दिल्ली में होने वाले सभी खेल आयोजनों को रद्द करने का फैसला लिया । इतना ही नहीं महाराष्ट्र समेत कई और राज्यों ने भी आईपीएल के आयोजन को लेकर सवाल उठाए हैं ।

इन सबके बीच अब कहा जा रहा है कि अरबों रुपये के इस खेल टूर्नामेंट में बदलाव के लिए आयोजकों ने बीसीसीआई से बात की है । आयोजकों ने कहा है कि इस बार के आईपीएल को 29 मार्च की बजाय 15 अप्रैल से शुरू किया जाए और नए स्थानों के साथ बिना दर्शकों के बंद दरवाजे के अंदर मैच करवाए जाएं ।

बता दें कि भारत सरकार के नए वीजा नियम लागू करने के बाद तक़रीबन 60 विदेशी खिलाड़ी 15 अप्रैल तक इस टूर्नामेंट में भाग नहीं ले पाएंगे ।

 
चंडीगढ़ में कोरोना महामारी घोषित, 31 मार्च तक बंद रहेंगे स्कूल, पर जारी रहेंगी बोर्ड की परीक्षाएं

 
कोरोना वायरस (कोविड-19) के बढ़ते प्रभाव को देखते हुए चंडीगढ़ प्रशासन ने कोरोना को महामारी रोग घोषित कर दिया है । साथ ही सभी सरकारी व गैर सरकारी (एडेड और अन-एडेड) स्कूलों को 31 मार्च तक बंद करने के निर्देश दिए गए हैं ।
10वीं और 12वीं की बोर्ड परीक्षाओं के साथ स्कूल की वार्षिक और मूल्यांकन परीक्षाओं पर इसका कोई विपरीत असर नहीं पड़ेगा । परीक्षा में शामिल होने वाले छात्र-छात्राओं को स्कूल जाने की छूट रहेगी । चंडीगढ़ प्रशासन ने शुक्रवार को कोरोना वायरस के बढ़ते प्रभाव को देखते हुए यह फैसला लिया है । 
आदेश में कहा गया है कि स्कूल के शिक्षण या प्रबंधन के कर्मचारी किसी भी अग्रिम आदेश तक स्कूल नहीं आएंगे । साथ ही अभिभावकों को हिदायत दी गई है कि वे किसी भी सार्वजनिक सभा या भीड़भाड़ वाले आयोजन से स्कूली बच्चों को बचाएं । स्कूल प्रबंधन को निर्देश हैं कि कोरोना को लेकर स्वास्थ्य विभाग द्वारा जारी किए जाने वाले दिशा निर्देशों का समय-समय पर पालन करते रहें । प्रशासक ने की अपील
पंजाब के गवर्नर और चंडीगढ़ के प्रशासक वीपी सिंह बदनौर ने शहर के लोगों से अपील की है । उन्होंने कहा है कि कोरोना से घबराने की जरूरत नहीं है । उन्होंने स्वस्थ व्यक्तियों को मास्क पहनने की भी सलाह दी है ।
संदिग्धों पर प्रशासन की कड़ी नजर
चंडीगढ़ प्रशासन कोरोना के संदिग्ध मरीजों पर कड़ी नजर रखे हुए हैं । आपको बता दें कि चंडीगढ़ में अभी तक कोरोना वायरस के 142 संदिग्ध मरीज मिले हैं, जिन पर प्रशासन नजर बनाए हुए है ।

24 घंटे एंबुलेंस सुविधा
कोरोना रोगियों के परीक्षण और लाने ले जाने के लिए 24 घंटे एंबुलेंस की सुविधा उपलब्ध कराई गई है । शहर के तीनों सरकारी अस्पतालों में आइसोलेशन बेड की भी व्यवस्था की गई है ।

किसी भी जानकारी के लिए यहां करें फोन
चंडीगढ़ के लोगों के लिए कोरोना से संबंधित प्रश्नों के जवाब के लिए 24 घंटे एक हेल्पलाइन नंबर भी जारी किया गया है । 9779558282 पर फोन करके लोग अपनी जिज्ञासा शांत कर सकते हैं ।

जमाखोरी रोकने के लिए किया टीम का गठन
कोरोना से संबंधित किसी प्रकार की दवा, मास्क, सेनेटाइजर आदि की जमाखोरी न हो सके इसको लेकर टीम का गठन भी किया गया है । टीम में डीएसपी, ड्रग इंस्पेक्टर के साथ ही उपजिलाधिकारी को भी शामिल किया गया है ।

इन्फोसिस सराय में भी रह सकेंगे रोगी
प्रभावित देशों से आने वाले रोगियों के लिए भी विशेष इंतजाम यूटी प्रशासन की ओर से किए गए हैं । ऐसे रोगियों को रखने के लिए इन्फोसिस सराय को भी चिन्हित किया गया है ।

 
बहराइच में मिला कोरोना का संदिग्ध मरीज, मचा हड़कंप

 
जरवल (बहराइच) । जरवल विकास खंड का निवासी एक युवक दिल्ली में रहकर नौकरी करता है । दो दिन पूर्व वह दिल्ली से आया है । युवक खांसी, जुकाम व बुखार की चपेट में है । कोरोना का संदिग्ध मरीज मिलने की सूचना ग्राम प्रधान ने सीएचसी मुस्तफाबाद के चिकित्सकों को दी । चिकित्सक ने गांव पहुंचकर मरीज की जांच कर उसे सर्दी, बुखार की दवा दी । वहीं, कैसरगंज के चिकित्सक ने मरीज से दूरी बना ली, लेकिन मरीज का ब्लड जांच के लिए नहीं भेजा गया है । ग्रामीणों ने परिवार से पूरी तरह से दूरी बनाई हुई है । गांव का कोई भी व्यक्ति उनके घर की ओर आने-जाने में भी बच रहा है । उधर, स्वास्थ्य अधिकारियों के समझाने के बाद परिवारीजनों ने युवक को मेडिकल कॉलेज में भर्ती करा दिया है ।
जरवल विकास खंड के एक गांव का रहने वाला युवक दिल्ली में प्राइवेट नौकरी करता है । उसके पिता ने बताया कि पुत्र की हालत दिल्ली में खराब थी । वहां पर इलाज चला, लेकिन फायदा नहीं हुआ । इस पर पुत्र गुरुवार को सुबह घर आ गया । युवक को खांसी, जुकाम व बुखार की शिकायत है । इस पर उसे कैसरगंज में स्थित प्राइवेट चिकित्सक को दिखाया गया । डॉक्टर ने इलाज शुरू किया, लेकिन जांच नहीं कराई ।
इसके बाद ग्राम प्रधान ने इसकी सूचना सामुदायिक स्वास्थ्य केंद्र मुस्तफाबाद में दी । सीएचसी के चिकित्सक डॉ. निखिल सिंह टीम के साथ शुक्रवार की रात 11 बजे गांव पहुंचे और मरीज की जांच की । डॉ. निखिल ने मरीज को सर्दी व जुकाम होने की बात कहते हुए एंटी एलर्जिक, पैरासीटामाल व एंटी बायोटिक दवा दी है । लेकिन गांव के लोगों ने युवक के परिवार से दूरी बना ली है । गांव का कोई भी सदस्य युवक के घर की ओर से नहीं जा रहा है । ग्रामीणों में कोरोना वायरस को लेकर दहशत है । उधर, युवक की जांच के लिए डॉ. निखिल ने ब्लड का सैंपल लेकर जिला मुख्यालय भेजने की बात कही है । उधर, स्वास्थ्य विभाग के अधिकारियों ने युवक के परिवार से देर शाम संपर्क साधा । अधिकारियों के समझाने पर युवक को मेडिकल कॉलेज के आइसोलेशन वार्ड में भर्ती करा दिया गया है ।
और कैसरगंज सीएचसी के चिकित्सक ने बनाई दूरी
जरवल विकास खंड के एक गांव निवासी युवक को देखने के लिए कैसरगंज सामुदायिक स्वास्थ्य केंद्र के चिकित्सक डॉ. एनके सिंह शुक्रवार को गांव पहुंचे । पिता के मुताबिक डॉक्टर ने गांव पहुंचकर मरीज को देखने के बजाए दूर से ही वीडियो बनाया और बताया कि हालत ठीक है । इसके बाद एनके सिंह वापस चले आए । युवक के पिता का कहना है कि डॉ. एनके सिंह दूर से देखकर गए और दवा लिखकर चले गए । बोले कि कोई समस्या नहीं है ।
कोरोना वायरस की नहीं हुई जांच
दिल्ली से आए युवक को जरवल के चिकित्सक ने एलर्जी व बुखार होने की बात कहकर इलाज शुरू किया । लेकिन जरवल व कैसरगंज के चिकित्सकों ने बिना जांच कराए ही उसे कोरोना से पीड़ित नहीं बताया । ऐसे में बिना जांच के ही चिकित्सकों ने क्लीन चिट दे दी, जबकि ग्रामीणों में दहशत है ।
जुकाम व बुखार की है शिकायत, मिली है रिपोर्ट
जरवल ब्लॉक क्षेत्र के निवासी युवक के बीमार होने की सूचना मिली । इस पर चिकित्सकों की टीम रात में ही भेजी गई थी । युवक सर्दी, जुकाम व बुखार से पीड़ित हैै और कोई बात नहीं है । उन्होंने कहा कि रक्त जांच के लिए लखनऊ भेजा जाएगा । कैसरगंज सीएचसी के चिकित्सक के मरीज से दूर भागने की जानकारी नहीं है ।
- डॉ. सुरेश सिंह, सीएमओ

 
टूंडला के ठाकुर बीरी सिंह कॉलेज से प्रश्नपत्रों के सेट गायब, विश्वविद्यालय की परीक्षाएं स्थगित

 
फिरोजाबाद के टूंडला स्थित नोडल परीक्षा केंद्र ठाकुर बीरी सिंह कॉलेज से 14 मार्च को तीनों पाली में होने वाली बीए/बीएससी की गणित व बीएससी की जंतु विज्ञान विषय परीक्षाओं के प्रश्नपत्रों के एक-एक सेट गायब मिले थे । 
डॉ. भीमराव आंबेडकर विश्वविद्यालय की टीम ने शुक्रवार रात नोडल केंद्र का औचक निरीक्षण किया था । शनिवार सुबह विश्वविद्यालय प्रशासन ने परीक्षाएं स्थगित का आदेश जारी कर दिया । साथ ही परीक्षा नियंत्रक ने टूंडला थाने में तहरीर दी । 
शुक्रवार को विश्वविद्यालय की बीएससी द्वितीय वर्ष का जूलॉजी प्रथम प्रश्नपत्र व्हाट्सएप पर वायरल हो गया । इस विषय की परीक्षा तीसरी पाली में (दोपहर तीन से शाम छह बजे तक) थी । वायरल प्रश्नपत्र में स्क्रीन शॉट के पोस्ट का समय सुबह 9:41 बजे दिख रहा था । 
रात तकरीबन 12:45 बजे किया निरीक्षण
यह भी सूचना मिली कि फिरोजाबाद में नोडल सेंटरों से पेपर आउट भी किया जा रहा है । इसके बाद विश्वविद्यालय प्रशासन हरकत में आया । कुलपति प्रो. अशोक मित्तल के निर्देश कुलसचिव डॉ. राजीव कुमार के नेतृत्व में सात सदस्यीय टीम नोडल सेंटरों का औचक निरीक्षण करने के लिए निकली । 

शुरुआत ठाकुर बीरी सिंह कॉलेज से की । यह एडेड कालेज है और इसे नोडल सेंटर भी बनाया गया है । यहां टीम रात तकरीबन 12:45 बजे पहुंची । कॉलेज के प्राचार्य डॉ. बहादुर सिंह को फोन करके कॉलेज में बुलाया । 

प्राचार्य के अलावा लिपिक वीरेंद्र पाल सिंह, कंप्यूटर ऑपरेटर मो. इमरान रजा की मौजूदगी में परीक्षा समिति के सदस्य नोडल सेंटर के परीक्षा संचालन कक्ष में गए । 14 मार्च को होने वाली परीक्षाओं के प्रश्नपत्रों के सीलबंद पैकेटों की जांच की । 
जांच में पाया गया कि अतिरिक्त प्रश्नपत्रों के सेट कम हैं । प्राचार्य संतोषजनक जवाब नहीं दे सके । इस पर एसडीएम टूंडला को जानकारी दी गई, वो भी मौके पर पहुंच गए । सभी प्रश्नपत्रों को सीलबंद किया गया । यह माना गया कि प्रश्नपत्रों का कम पाया जाना, उनके दुरुपयोग का प्रमाण है । 
 
प्राचार्य के घर पर रखे थे अतिरिक्त प्रश्नपत्र

सूत्रों के अनुसार 14 मार्च को होने वाले प्रश्नपत्र परीक्षा संचालन कक्ष में रखे थे, जबकि अतिरिक्त प्रश्नपत्रों के सेट प्राचार्य ने घर पर रखे थे । रात करीब 01:30 बजे इन्हें मंगाया गया । प्राचार्य प्रश्नपत्रों को घर पर रखे जाने के संबंध में भी संतोषजनक जवाब नहीं दे सके । 

नोडल सेंटर पर 13 मार्च के प्रश्नपत्र कम मिले

नोडल सेंटर के परीक्षा संचालन कक्ष की जांच में 13 मार्च को हुई परीक्षाओं के भी अतिरिक्त प्रश्नपत्र कम मिले । जो प्रश्नपत्र वायरल हुए थे, उन्हें भी यहीं से जोड़कर देखा जा रहा है । जांच के बाद स्थिति सामने आएगी ।
इन विषयों के प्रश्नपत्रों के सेट गायब मिले
बीए/बीएससी द्वितीय वर्ष की गणित द्वितीय प्रश्नपत्र (कैच संख्या-351), बीएससी द्वितीय वर्ष की जंतु विज्ञान द्वितीय प्रश्नपत्र (कैच संख्या-357), बीए/बीएससी प्रथम वर्ष की गणित द्वितीय प्रश्नपत्र (कैच संख्या-309), बीएससी प्रथम वर्ष की जंतु विज्ञान द्वितीय प्रश्नपत्र (कैच संख्या-315) और बीए/बीएससी तृतीय वर्ष की गणित द्वितीय प्रश्नपत्र (कैच संख्या-393) , बीएससी तृतीय वर्ष की जंतु विज्ञान द्वितीय प्रश्नपत्र (कैच संख्या-405) के अतिरिक्त प्रश्नपत्रों में से एक-एक पैकेट उपलब्ध नहीं थे । प्रत्येक पैकेट में 10-10 प्रश्नपत्र थे । 

13 मार्च की परीक्षा की ओएमआर शीट बरामद

ठाकुर बीरी सिंह कॉलेज के परीक्षा संचालन कक्ष में बीएससी तृतीय वर्ष की जंतु विज्ञान प्रथम प्रश्नपत्र की एक ओएमआर शीट (अनुक्रमांक- 016970041062) भी बरामद की गई । इसकी परीक्षा 13 मार्च को सुबह सात से दस बजे तक थी । शीट पर प्राचार्य की मुहर लगी हुई थी और 19 बबल्स भरे हुए थे । 

इस ओएमआर शीट को संबधित पाली और विषय की परीक्षा के बाद बाकी ओएमआर शीट के साथ सील किया जाना चाहिए था । संभावना जताई जा रही है कि संबंधित अनुक्रमांक की शीट बदली गई होगी । बहरहाल बरामद शीट को विश्वविद्यालय प्रशासन ने अपनी अभिरक्षा में ले रखा है ।  
परीक्षा समिति में लिए जाएंगे कड़े निर्णय
विश्वविद्यालय के कुलसचिव व परीक्षा नियंत्रक डॉ. राजीव कुमार ने बताया कि14 मार्च की परीक्षाओं के प्रश्नपत्रों के सेट नोडल सेंटर से गायब मिले हैं । एहतियात के तौर पर 14 मार्च के साथ 16 मार्च की परीक्षाएं भी स्थगित की गई हैं । इस मामले में कड़ी कार्रवाई की जाएगी । 

रविवार को कुलपति की अध्यक्षता में परीक्षा समिति की बैठक होगी । इसमें परीक्षा के संबंध में निर्णय लिया जाएगा । नोडल सेंटर को बदला जाएगा । प्रश्नपत्र गायब होने के मामले संबंधित प्राचार्य ने कोई संतोषजनक जवाब नहीं दिया । टूंडला थाने में उनके खिलाफ तहरीर दी गई है ।

 


