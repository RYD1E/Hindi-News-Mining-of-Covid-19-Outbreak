कोरोना: देश में मृत्यु की दर 3.3 फीसदी, सबसे अधिक 75 फीसदी मौत बुजुर्गों की
 
देश में कोरोना वायरस का प्रकोप फिलहाल थमने का नाम नहीं ले रहा है  । अबतक 14378 मामले सामने आ चुके हैं और 480 लोगों की मौत हो चुकी है जबकि 1992 मरीज ठीक हो चुके हैं  । आज स्वास्थ्य मंत्रालय, गृह मंत्रालय और आईसीएमआर की संयुक्त प्रेस कांफ्रेंस में इससे जुड़े नए डाटा और जानकारियां लोगों के सामने रखी गईं  । स्वास्थ्य मंत्रालय ने बताया कि कोरोना के कारण देश में मृत्यु की दर 3.3 फीसदी है और सबसे अधिक 75 फीसदी मौत बुजुर्गों की हुई है  । जबकि गृह मंत्रालय ने कहा कि कोरोना की वजह से भारत में फंंसे विदेशियों की वीजा की अवधि बढ़ाई जाएगी  ।  

गृह मंत्रालय ने कहा
इस दौरान गृह मंत्रालय की प्रवक्ता ने बताया कि कोरोना संकट के चलते भारत में फंसे विदेशियों की वीजा अवधि बढ़ाई जाएगी  ।
बिना शुल्क वीजा अवधि बढ़ाई जाएगी  । 
फंसे विदेशी तीन मई तक आवेदन कर सकते हैं  । 
किसी भी तरह की मदद के लिए 112 पर कॉल कर सकते हैं  । 
स्वास्थ्य मंत्रालय ने कहा
कुल 1992 कोरोना संक्रमित मरीज अबतक ठीक हो चुके हैंं  । 
23 राज्यों और केंद्र शासित क्षेत्रों के 47 जिलों में सकारात्मक रुख दिखा  । 
कर्नाटक में कोडागू और पुडुचेरी में माहे नए जिले हैं जिन्हें इस सूची में शामिल किया गया है जहां पिछले 28 दिनों में नये मामले सामने नहीं आए हैं  । 
12 राज्यों में 22 नए जिलों में पिछले 14 दिनों से कोई नया मामला सामने नहीं आया है  । 
इन जिलों में बिहार में लखीसराय, भागलपुर और गोपालगंज, राजस्थान में उदयपुर और धौलपुर, जम्मू-कश्मीर में पुलवामा, हरियाणा में रोहतक और आंध्रप्रदेश में विशाखापत्तनम शामिल हैं  ।
पटना और पश्चिम बंगाल के नादिया और हरियाणा के पानीपत में पहले दो हफ्ते में कोविड-19 का कोई नया मामला सामने नहीं आया था लेकिन वहां संक्रमण के मामले सामने आए हैं  ।
75 फीसदी मौत बुजुर्गों की, 45-60 आयु वर्ग में 10.3 फीसदी मौत, 0-45 आयु वर्ग में 14 फीसदी मौत  ।  
60-75 आयु वर्ग में मौत 33.1 फीसदी मौत, 75 से अधिक आयु वर्ग में 42.2 फीसदी मौत  ।
कोरोना वायरस से देश में मौत की दर 3.3 फीसदी  ।
दिल्ली में तब्लीगी जमात से जुड़े हैं 63 फीसदी केस  । दिल्ली, तमिलनाडु, आंध्र प्रदेश में जमात के ज्यादा केस  ।
देश में 29.8 फीसदी केस जमात से जुड़े हुए  । 
23 राज्यों में मरकज से जुड़े लोग संक्रमित हैं  । 
आईएसीएमआर ने नेशनल टास्क फोर्स का गठन किया  । 
बुजुर्गों और गर्भवती महिलाओं को आपातकालीन सेवाएं दी जा रही हैं  । 
रैपिड एंटीबॉडी टेस्ट हॉटस्पॉट इलाकों में ही कराए जाएं  । 
सोशल डिस्टेंसिंग बनाए रखें  । कोरोना से लड़ाई सरकार और लोगों को साथ मिलकर लड़नी होगी  । इसमें सभी का सहयोग चाहिए  । हम इस लड़ाई को जीतकर दुनिया के सामने एक उदाहरण रखें  ।    
 

आईसीएमआर ने कहा
हाइड्रोक्सीक्लोरोक्वीन की स्डटी ऑब्जरवेशनल यानी कोहर्ट है  । कोई ट्रायल नहीं कर रहे हैं  । क्योंकि ट्रायल के लिए बेस नहीं है  । इसमें करीब 480 मरीज शामिल हैं और ये आठ हफ्ते चलेगा  । लॉकडाउन का समय है इसलिए ज्यादा वक्त लग सकता है  । 
ये समझते हुए हमने दूसरी स्टडी लांच की जिसमें कुछ स्वास्थ्यकर्मियों ने हाइड्रोक्सीक्लोरोक्वीन लेना शुरू कर दिया  । इसमें भी साइड इफेक्ट देखने के लिए एक स्टडी लांच की गई  । 
इनकी औसत उम्र 35 साल है, स्टडी में पता चला कि इनमें सबसे अधिक सामान्य लक्षण था पेट संबंधी दर्द, 10 फीसदी लोगों को पेट संबंधी दर्द हुआ  । 6 फीसदी लोगों में उल्टी आने जैसी शिकायत हुई  । बाकी लक्षण कम अनुपात में थे  । 
इन स्वास्थ्यकर्मियों में से 22 फीसदी को डायबिटीज, हाई ब्लड प्रेशर और सांस से जुड़ी बीमारी थी  । 14 फीसदी लोगों ने खुद का ईसीजी भी नहीं निकाला  । ध्यान देने की जरूरत है कि स्वास्थ्यकर्मी विभिन्न साइटों से दवाएं ले रहे हैं  । इसीलिए हमें होमोजीनस पॉपुलेशन मिलने में दिक्कत आ रही है जिसकी इसमें खास जरूरत है  । 
 
देश में कोरोना के 29 फीसदी मामले तब्लीगी जमात से जुड़े हुए: स्वास्थ्य मंत्रालय
 
देश के 23 राज्यों और केंद्र शासित क्षेत्रों में अब तक कोरोना वायरस के कुल संक्रमित मामलों में से 4291 मामले दिल्ली के निजामुद्दीन क्षेत्र में मार्च में आयोजित तब्लीगी जमात के कार्यक्रम से जुड़े हुए हैं  । यह जानकारी शनिवार को केंद्रीय स्वास्थ्य मंत्रालय ने दी  । स्वास्थ्य मंत्रालय ने बताया है कि देश में कोरोना के 29 फीसदी मामले तब्लीगी जमात से जुड़े हुए हैं  । वहीं, दिल्ली में कोरोना के 63 फीसदी मामले तब्लीगी जमात से संबंधित हैं  । 
स्वास्थ्य मंत्रालय ने बताया कि दिल्ली, तमिलनाडु और आंध्र प्रदेश में जमात से जुड़े ज्यादातर मामले सामने आए हैं  । देश के 23 राज्यों में मरकज से जुड़े लोग कोरोना संक्रमित हैं  । 
देश में कोविड-19 की स्थिति को लेकर आयोजित दैनिक संवाददाता सम्मेलन में स्वास्थ्य मंत्रालय के संयुक्त सचिव लव अग्रवाल ने कहा कि मरकज में हुए कार्यक्रम से जुड़े अधिकतर मामले राज्यों से जुड़े हुए हैं  । तमिलनाडु में 84 फीसदी, तेलंगाना में 79 फीसदी, दिल्ली में 63 फीसदी, उत्तर प्रदेश 59 फीसदी और आंध्र प्रदेश से 61 फीसदी हैं  । उन्होंने कहा कि कोविड-19 के कुल 14,378 मामलों में से 4291 मामले या 29.8 फीसदी तबलीगी जमात के कार्यक्रम से जुड़े हुए हैं  । उन्होंने यह भी कहा कि कुछ राज्यों में कोविड-19 संक्रमण के मामले कम हैं लेकिन वहां भी मरकज के कार्यक्रम से जुड़े मामले सामने आए हैं  ।

उदाहरण के लिए अरुणाचल प्रदेश में कोरोना वायरस का एकमात्र मामला मरकज में हुए कार्यक्रम से जुड़ा हुआ है  । इसी तरह असम में 35 में से 32 मामले और अंडमान एवं निकोबार द्वीपसमूह में 12 में से 10 मामले जमात के कार्यक्रम से जुड़े हुए हैं  ।

निजामुद्दीन में हुआ था तब्लीगी जमात का कार्यक्रम
गौरतलब है कि दिल्ली के निजामुद्दीन मरकज में तब्लीगी जमात का मार्च के मध्य में एक बड़ा धार्मिक आयोजन हुआ था  । ये इलाका बाद में कोरोना वायरस का सबसे बड़ा हॉटस्पॉट बना  । निजामुद्दीन मरकज में आयोजित कार्यक्रम में कम से कम 9000 जमाती शामिल हुए थे, जो बाद में देश के विभिन्न हिस्सों में प्रचार के लिए निकल गए और महामारी फैलती चली गई  । इनमें सैकड़ों की संख्या में विदेशी भी शामिल थे  ।  

मरकज में पुलिस कार्रवाई के दौरान ही करीब 2300 जमातियों को निकालकर क्वारंटीन किया गया था  । पूरे देश में मरकज में शामिल रहे जमातियों की पहचान करने का अभियान चलाया गया, जिसके तहत विभिन्न राज्य सरकारों की मदद से हजारों जमातियों और उनके संपर्क में आने वाले लोगों को क्वारंटीन किया जा चुका है  ।

स्वास्थ्य मंत्रालय ने बताया है कि पिछले 24 घंटे में देश में कोरोना के 991 नए मामले सामने आए हैं और 43 लोगों की मौत हुई है  । उन्होंने बताया कि अब तक कुल 1992 कोरोना संक्रमित मरीज ठीक हो चुके हैं  । 
 
कोरोना वायरस: औषधि महानियंत्रक ने कोविड-19 मरीजों पर प्लाज्मा के नैदानिक परीक्षण की इजाजत दी
 
केंद्रीय औषधि नियामक ने भारतीय आयुर्विज्ञान अनुसंधान परिषद  (आईसीएमआर) के उस प्रस्ताव को मंजूरी दे दी है जिसमें उसने कोविड-19 के मरीजों के स्वास्थ्य के लिए लाभकारी प्लाज्मा के नैदानिक परीक्षण (क्लीनिकल ट्रायल) की इजाजत मांगी थी  ।
भारत के औषधि महानियंत्रक ने कहा कि आईसीएमआर ने केंद्रीय औषधि मानक नियंत्रण संगठन को उन संस्थानों की सूची सौंपी थी जिन्होंने इस परीक्षण में रुचि दिखाई थी और वे स्वास्थ्य शोध निकाय के परामर्श से ऐसा कर सकते हैं  ।
केंद्रीय औषधि नियामक ने एक नोटिस में कहा कि यह सूचित किया जाता है कि लोकहित में नैदानिक परीक्षण करने के आईसीएमआर के प्रस्ताव पर 13 अप्रैल को विषय विशेषज्ञों की समिति की बैठक में चर्चा की गई और कोविड-19 की मौजूदा स्थिति को देखते हुए त्वरित मंजूरी प्रक्रिया को अपनाया गया  । इसमें कहा गया कि औषधि और नियामक परीक्षण नियम, 2019 के नियमों और मानकों में तहत कुछ मानकों और संशोधनों के साथ सीडीएससीओ ने नैदानिक परीक्षण के लिए अपनी अनापत्ति से अवगत कराया है  ।

नोटिस में रेखांकित किया गया कि आईसीएमआर ने स्वास्थ्य लाभकारी प्लाज्मा के साथ नियंत्रित नैदानिक परीक्षण के लिये एक प्रोटोकॉल विकसित किया है और समिति ने इसकी समीक्षा की और वही आवेदकों द्वारा भी उपयुक्त माने जा सकते हैं  ।

स्वास्थ्य लाभकारी प्लाज्मा थैरेपी में कोविड-19 से ठीक हो चुके मरीजों के खून से एंटीबॉडीज लेकर उनका इस्तेमाल गंभीर रूप से संक्रमित मरीजों के इलाज में किया जाएगा  ।

इस अध्ययन का उद्देश्य कोविड-19 के मरीजों की परेशानियों को सीमित करने में प्लाज्मा के प्रभाव का आकलन करना और कोरोना वायरस संक्रमित मरीजों के इलाज में एंटी एसएआरएस-सीओवी-2 प्लाज्मा से इलाज के सुरक्षित होने का आकलन करना है  ।

केंद्रीय स्वास्थ्य मंत्रालय के मुताबिक देश में कोरोना वायरस संक्रमण के कारण अबतक 480 लोगों की मौत हो चुकी है जबकि शनिवार को संक्रमण के मामलों की संख्या बढ़कर 14,378 हो चुकी है  । फिलहाल कोविड-19 के लिए कोई मान्य इलाज नहीं है  । आईसीएमआर ने कहा कि दुनियाभर में इलाज की विभिन्न रणनीतियों के आकलन और प्रभाव की जांच के लिए कई परीक्षण हो रहे हैं  ।
 
कोरोना से मुक्त प्रवासी मजदूरों को घर वापस भेजने के लिए सुप्रीम कोर्ट में याचिका दायर
 
उच्चतम न्यायालय में शनिवार को एक जनहित याचिका दाखिल की गई है  । जिसमें कोरोना वायरस के संक्रमण से मुक्त प्रवासी मजदूरों को वापस उनके घर जाने देने की मांग की गई है  । याचिका में कहा गया है कि राज्य सरकारें मजदूरों को उनके गृहनगर और गांवों तक सुरक्षित यात्रा के लिए अनुमति दें और उन्हें आवश्यक परिवहन प्रदान करें  ।
 





































