कोरोना योद्धाओं को मिलेगा शहीद का दर्जा, राजकीय सम्मान के साथ होगा अंतिम संस्कार: सीएम पटनायक
 
ओडिशा के मुख्यमंत्री नवीन पटनायक ने कोरोना योद्धाओं के लिए बड़ा एलान किया है  । नवीन पटनायक ने कहा कि अगर कोरोना वायरस महामारी से जंग लड़ रहे किसी भी कोरोना योद्धा की मौत होती है तो उसे शहीद का दर्जा दिया जाएगा  । राजकीय सम्मान के साथ उसका अंतिम संस्कार किया जाएगा  । 
 


नवीन पटनायक ने कोरोना योद्धाओं को 50 लाख रुपये के बीमा की भी घोषणा की है  । पटनायक ने कहा कि भारत सरकार की पहल के साथ राज्य सरकार यह सुनिश्चित करेगी कि कोरोना के खिलाफ लड़ाई में अपनी जान गंवा देने वाले सभी स्वास्थ्यकर्मियों (निजी और सार्वजनिक) और अन्य सभी आवश्यक सेवाओं के सदस्यों को 50 लाख रुपये दिए जाएं  । नवीन पटनायक ने कहा कि मरने वाले कोरोना योद्धाओं को राज्य सरकार शहीद मानेगी और राजकीय सम्मान के साथ उनका अंतिम संस्कार किया जाएगा  । साथ में उनके बलिदानों को देखते हुए एक अवार्ड के गठन की भी योजना बनाई जा रही है  । इन पुरस्कारों को राष्ट्रीय दिवस पर दिया जाएगा  ।
 



इसके अलावा उन्होंने चेतावनी देते हुए कहा कि स्वास्थ्यकर्मियों के खिलाफ कोई भी हिंसा राज्य के खिलाफ किया जाने वाला कार्य है  । अगर कोई भी व्यक्ति उनके काम में खलल डालेगा या अपमान करेगा तो उसके खिलाफ कड़ी आपराधिक कार्रवाई की जाएगी, जिसमें राष्ट्रीय सुरक्षा कानून के प्रावधान शामिल हैं  ।  
तीन उत्तरी जिलों में त्वरित दलों और विशेषज्ञों को भेजा गया
घनी आबादी वाले तीन उत्तरी जिलों के कोरोना वायरस हॉटस्पॉट के रूप में सामने आने के साथ ही ओडिशा सरकार ने मंगलवार को इस बीमारी के संक्रमण को फैलने से रोकने के लिए वहां त्वरित कार्रवाई दलों (आरआरटी) और विशेषज्ञों को भेजा है  । अधिकारियों ने बताया कि बालासोर, भद्रक और जाजपुर जिलों में कोरोना वायरस के मामले तेजी से सामने आने के बाद यह कदम उठाया गया है  । राज्य में अब तक कोरोना वायरस के 79 मामले सामने आए हैं और इनमें से 23 मामले इन जिलों में हैं  ।

एक वरिष्ठ अधिकारी ने बताया कि पिछले 48 घंटे में कोरोना वायरस के 17 नए मामले सामने आए हैं  । भद्रक और बालासोर में आठ-आठ मामले सामने आए हैं और सात मामले जाजपुर में हैं  ।

एक आधिकारिक बयान में बताया गया है कि तीन जिलों में कोरोना वायरस के मामलों की संख्या में तेजी से वृद्धि के मद्देनजर स्वास्थ्य एवं परिवार कल्याण सचिव एनबी धाल ने मंगलवार को वरिष्ठ स्वास्थ्य अधिकारियों और राज्य त्वरित कार्रवाई दलों (आरआरटी) को वहां कदम उठाने को कहा गया है  ।

पश्चिम बंगाल से लोगों के लौटने को लेकर चिंतित राज्य सरकार ने सभी जिला कलेक्टरों को सतर्क रहने को कहा है क्योंकि राज्य में सामने आए 74 में से कम से कम 24 मामलों का संबंध बंगाल से है  ।

 
सरकार ने शुरू की 'कोविड इंडिया सेवा', जनता को रियल टाइम में मिलेगा समस्याओं का समाधान
 



केंद्रीय स्वास्थ्य मंत्री डॉक्टर हर्ष वर्धन ने मंगलवार को 'कोविड इंडिया सेवा'  की शुरुआत की  ।  ट्विटर पर बनाए गए इस आधिकारिक ट्विटर हैंडल की सहायता से महामारी के दौरान लाखों भारतीयों से सीधा संवाद किया जा सकेगा  । एक आधिकारिक बयान के मुताबिक, इस पहल का उद्देश्य वास्तविक समय (रियल टाइम) में खास तौर पर कोविड-19 महामारी जैसे संकट के समय में पारदर्शी ई-गवर्नेंस डिलिवरी को सक्षम बनाने और नागरिकों के सवालों का तेजी से जवाब देना है  । 
बयान में कहा गया कि, इसके माध्यम से लोग, अपने सवाल @CovidIndiaSeva ट्विटर हैंडल पर पूछ सकते हैं और लगभग तुरंत जवाब पा सकते हैं  । यह प्लेटफॉर्म ऐसी व्यवस्था पर काम करता है जो बड़ी संख्या में ट्वीट्स को टिकट के रूप में परिवर्तित करता है और समाधान के लिए उन्हें संबंधित कार्यालयों या अधिकारियों तक पहुंचाता है  ।  
 इस पोर्टल की शुरुआत करते हुए डॉ. हर्ष वर्धन ने कहा कि सूचनाओं के आदान-प्रदान के लिए ट्विटर समय के साथ सरकार और नागरिक दोनों के लिए एक महत्वपूर्ण और उपयोगी साधन बनकर उभरा है, खासकर जरूरत के समय में  । हम खुश हैं कि हमने ट्विटर सेवा सॉल्यूशन के उपयोग से एक ऑनलाइन प्रयास किया है  । डॉ. हर्ष वर्धन ने कहा, इसे विशेषज्ञों की एक टीम संचालित करेगी  । इन्हें इसका प्रशिक्षण दिया गया है और हर समस्या का उसी के हिसाब से समाधान करने के लिए उन्हें संसाधन मुहैया कराए गए हैं  ।

बयान में कहा गया, कोविड इंडिया सेवा पोर्टल जनता को अधिकारियों तक पहुंचने में मदद करेगा, फिर वह सरकार द्वारा लिए गए निर्णयों संबंधी अपडेट हों, स्वास्थ्य सेवाओं के बारे में जानना हो या यदि किसी व्यक्ति को कोरोना के लक्षण महसूस हो रहे हैं और वह नहीं जानता है कि उसे क्या करना चाहिए, ऐसी कोई समस्या हो  । 

इस प्लेटफॉर्म की शुरुआत के मौके पर ट्विटर की भारत और दक्षिण एशिया में जन नीतियों की निदेशक महिमा कौल ने कहा, सरकार और जनता के बीच संपर्क स्थापित करने और दोनों के लिए एक अहम सेवा होने के नाते हम अपनी जिम्मेदारी समझते हैं  । जैसे कि भारत सोशल डिस्टेंसिंग के सहाने कोरोना से जंग लड़ रहा है और जिस तरह से भारत सरकार सोशल मीडिया के माध्यम से जनता से संपर्क करती है, हम उनके साथ काम करने के लिए तत्पर हैं  ।
 
नौ राज्यों में संक्रमण की रफ्तार में कमी, केरल में सबसे बेहतर 72.2 दिन में दोगुने हो रहे मरीज
 

देश के नौ राज्यों में कोरोना संक्रमण की रफ्तार में कमी आई है  । पहले इन राज्यों में मरीज 4 दिन में दोगुना हो रहे थे  । ओडिशा और केरल में क्रमश: 39.8 और 72.2 दिन में मरीज दोगुने हो रहे हैं  । 
अंडमान-निकोबार, हरियाणा, हिमाचल , चंडीगढ़, असम, उत्तराखंड व लद्दाख में 20 से 30 दिन में दोगुना संक्रमण  ।
बिहार में 16.4 दिन, तमिलनाडु में 14, छत्तीसगढ़ में 13.3, पंजाब में 13.1, जम्मू-कश्मीर में 11.5, आंध्र प्रदेश में 10.6 दिन में मरीज दोगुने हुए  ।
दिल्ली, कर्नाटक व तेलंगाना : दोगुनी होने की रफ्तार 10 दिन से कम
दिल्ली, कर्नाटक और तेलंगाना में मरीजों के दोगुनी होने की रफ्तार क्रमश: 8.5, 9.2 व 9.4 दिन है  । 
राजस्थान के डूंगरपुर व पाली, गुजरात के मोरबी व जामनगर, उत्तरी गोवा में 14 दिन से केस नहीं  ।
उत्तराखंड के पौड़ी गढ़वाल जिले में पिछले 28 दिन से नया कोरोना संक्रमित नहीं  ।
32 राज्यों के 408 जिलों में संक्रमण, 36 फीसदी मरीज सिर्फ 17 जिलों में
32 राज्यों के 408 जिले संक्रमण की चपेट में हैं  । 36 फीसदी मरीज सिर्फ 17 जिलों में हैं  । स्वास्थ्य मंत्रालय के अनुसार, यहां 6,205 से भी ज्यादा मरीज हैं  । 
कोलकाता में 105, आगरा 241, हैदराबाद 345, कोयंबटूर 127, चेन्नई 223, जयपुर 485, जोधपुर 105, ठाणे 288, पुणे 470, मुंबई 2,070, इंदौर 707, भोपाल 196, कासरगोड 162, वडोदरा 116, अहमदाबाद 405, कुरनूल 113 और गुंटूर में सर्वाधिक 121 मरीज मिले हैं  । 
एक सप्ताह पहले तक की स्थिति  । इसमें 13,835 मरीजों की जानकारी  । 
मनरेगा : मजदूरी में 20 रुपये की औसत बढ़ोतरी
केंद्रीय ग्रामीण विकास एवं पंचायती राज मंत्रालय ने बताया कि मनरेगा के मजदूरों के पारिश्रमिक में 20 रुपये की औसत वृद्धि की गई है  । 
वहीं, कृषि मंत्रालय की एक प्रतिनिधि ने बताया कि भारतीय खाद्य निगम (एफसीआई) ने अनाज की औसत मात्रा दोगुनी कर दी है  । गैर सरकारी संगठन भी एफसीआई से सीधे अनाज खरीद सकते हैं  ।
 
कोरोना वॉरियर्स के लिए तैयार किया गया मास्टर डाटाबेस, यहां 1.24 करोड़ लोगों की जानकारी
 
देश में बढ़ रहे कोरोना के प्रकोप के बीच डॉक्टर्स और स्वास्थ्यकर्मी जी-जान से मरीजों का इलाज कर रहे हैं  । इन सभी कोरोना वॉरियर्स के लिए मास्टर डाटाबेस बनाया गया है  । कोविड-19 पर गठित एंपावर्ड ग्रुप 4 के चेयरमैन अरविंद पांडा ने मंगलवार को इस बात की जानकारी दी  ।
पांडा ने बताया कि कोविड-19 वॉरियर्स के लिए एक मास्टर डाटाबेस बनाया गया है  । इस डाटाबेस में 1.24 करोड़ कोरोना योद्धाओं की जानकारी हैं  । उन्होंने बताया कि covidwarriors.gov.in पर कोरोना योद्धाओं से जुड़ी हर जानकारी ले सकते हैं  ।
चेयरमैन ने बताया कि इससे अस्पतालों और डॉक्टरों की जानकारी ले सकते हैं  । कोविड-19 से लड़ने में लगे हुए कोरोना योद्धाओं का विवरण 20 श्रेणियों और 49 उप-श्रेणियों में दिया गया है  । ये जानकारी सभी राज्यों और केंद्रशासित प्रदेशों के लिए उपलब्ध हैं  ।   


उन्होंने बताया कि कोरोना के इलाज के लिए दी जाने वाली ट्रेनिंग की जानकारी देने के लिए वेबसाइट igot.gov.in बनाई गई है  । पांडा ने बताया कि आयुष छात्रों को भी ट्रेनिंग दी जा रही हैं और अब तक 15 हजार आयुष योद्धा तैनात किए गए हैं  ।  

वहीं, स्वास्थ्य मंत्रालय ने बताया कि पिछले 24 घंटे में कोरोना वायरस के 1335 नए मामले सामने आए हैं और इस दौरान 47 लोगों की मौत हुई  । अबतक कुल 18 हजार से ज्यादा लोग संक्रमित हुए हैं  ।
 



















