लॉकडाउन का असर : ग्रीन जोन में बदल गए दिल्ली और मुंबई के सबसे प्रदूषित क्षेत्र
 
जानलेवा वैश्विक महामारी कोरोना वायरस की वजह से पूरे देश में लॉकडाउन लगा हुआ है  । इस लॉकडाउन ने पूरे देश की रफ्तार थाम कर रख दी है  । इसके चलते कई समस्याएं भी सामने आई हैं लेकिन कोरोना के प्रसार को रोकने के साथ-साथ यह पर्यावरण की रिपेयरिंग भी कर रहा है  । दरअसल, लॉकडाउन को एक महीने से ज्यादा समय बीत चुका है इस दौरान न सड़कों पर गाड़ियां दौड़ रही हैं न फैक्टरियों की चिमनियां जहरीला धुआं उगल रही हैं  । इसी का परिणाम देखने को मिला है कि देश की राजधानी दिल्ली और आर्थिक राजधानी मुंबई के कुछ सबसे प्रदूषित क्षेत्र अब ग्रीन जोन (हरित क्षेत्र) में परिवर्तित हो गए हैं  ।   
इन जगहों पर लॉकडाउन से पहले के मुकाबले काफी कम प्रदूषण रिकॉर्ड किया गया है या नहीं के बराबर रिकॉर्ड किया गया है  । केद्र सरकार की ओर से संचालित वायु गुणवत्ता, मौसम पूर्वानुमान और अनुसंधान प्रणाली (सफर) के निदेशक गुफरान बेग ने बताया कि दिल्ली में लॉकडाउन से पहले जो आठ सबसे ज्यादा प्रदूषित स्थान थे वो अब ग्रीन जोन बन गए हैं  । उन्होंने बताया कि इन क्षेत्रों में विनोबापुरी, आदर्श नगर, वसुंधरा, साहिबाबाद, आश्रम रोड, पंजाबी बाग, ओखला और बदरपुर शामिल हैं  । बेग ने लॉकडाउन से पहले और इसके दौरान का दिल्ली के वायु प्रदूषण का व्यापक नक्शा भी साझा किया  ।
वहीं, मुंबई में वर्ली, बोरीवली और भांडुप इलाकों में मुंबई महानगर क्षेत्र के अन्य इलाकों कि तुलना में स्वच्छ हवा दर्ज की गई है  । दिल्ली और मुंबई के प्रदूषण के इन हॉटस्पॉट में मुख्य रूप से औद्योगिक गतिविधियां या यातायात के कारण ज्यादा प्रदूषण होता था  । इन क्षेत्रों में वायु गुणवत्ता सूचकांक (एक्यूआई) अब 'अच्छी' या 'संतोषजनक' श्रेणी में आता है  । एक्यूआई 51-100 के बीच 'संतोषजनक', 101-200 के बीच 'मध्यम', 201-300 के बीच 'खराब', 301-400 के बीच 'बहुत खराब' और 401-500 को 'गंभीर' माना जाता है  । सफर ने हवा में पीएम 2.5, पीएम 10 और एनओ2 (नाइट्रोजन डाई ऑक्साइड) जैसे खतरनाक प्रदूषकों की तुलना लॉकडाउन से पहले एक से 21 मार्च और लॉकडाउन के दौरान 25 मार्च से 14 अप्रैल से भी की है  । यह विश्लेषण दिल्ली, मुंबई, पुणे और अहमदाबाद में किया गया है  । दिल्ली में लॉकडाउन के दौरान पीएम 2.5, 36 फीसदी तक घटा, जबकि पीएम 10 में 43 फीसदी की कमी आई है और गाड़ियों से निकलने वाली नाइट्रस ऑक्साइड में 52 फीसदी की कमी आई  । केंद्रीय प्रदूषण नियंत्रण बोर्ड (सीपीसीबी) ने भी राष्ट्रीय राजधानी में पीएम 2.5 के स्तर में 46 फीसदी की कमी और पीएम 10 के स्तर में 50 फीसदी की कमी दर्ज की है  ।
 

देश में कोरोना नियंत्रण पर सकारात्मक परिणाम, बेहतर हो रही है स्थिति : स्वास्थ्य मंत्री
 
केंद्रीय स्वास्थ्य मंत्री डॉक्टर हर्षवर्धन ने रविवार को कहा कि देश में कोरोना वायरस की वजह से बनी स्थिति में धीरे-धीरे सुधार आ रहा है  । उन्होंने कहा कि कोरोना वायरस को लेकर हॉटस्पॉट बनाए गए कई जिले अब नॉन हॉटस्पॉट जिले बन रहे हैं यानी ऐसे स्थानों पर संक्रमण पर काबू पाने में सफलता मिली है  । 
मंत्रालय की ओर से जारी एक बयान के मुताबिक डॉ. हर्षवर्धन ने ऑल इंडिया इंस्टीट्यूट ऑफ मेडिकल साइंसेज (एम्स) ट्रॉमा सेंटर का दौरा किया और कोविड-19 से निपटने के लिए तैयारियों का जायजा लिया  । इस दौरान उन्होंने वीडियो कॉलिंग के माध्यम से कुछ कोरोना पॉजिटिव मरीजों से बात भी की  । 
केंद्रीय स्वास्थ्य मंत्री ने मरीजों से बात करने के दौरान उन्हें एम्स में मिल रही सुविधाओं के बारे में भी जानकारी ली और सुझाव भी मांगे जिससे जरूरी व्यवस्थाएं उपलब्ध कराई जा सकें  । मंत्रालय की ओर से जारी बयान में कहा गया कि मरीजों की ओर से वीडियो कॉलिंग को रोबोट्स ने नियंत्रित किया  ।  इस दौरान केंद्रीय मंत्री ने देश में कोरोना वायरस के प्रसार की स्थिति को लेकर कहा, भारत में स्थिति बेहतर हो रही है क्योंकि हॉटस्पॉट जिले अब धीरे-धीरे नॉन हॉटस्पॉट जिलों में तब्दील हो रहे हैं  । बता दें कि उन जिलों को हॉटस्पॉट बनाया गया था जहां कोरोना के कई मामले सामने आए थे  । 

मंत्रालय ने कहा, कोरोना वायरस की रोकथाम और इसके प्रसार पर नियंत्रण पाने के लिए भारत सरकार एक वर्गीकृत और सक्रिय दृष्टिकोण रखते हुए राज्यों और केंद्रशासित प्रदेशों के साथ मिलकर कई कदम उठा रही है  । साथ ही नियमित रूप से उच्चतम स्तर पर इनकी समीक्षा और निगरानी की जा रही है  । 

एम्स में इंतजामातों की विस्तृत समीक्षा करने के बाद हर्षवर्धन ने एम्स द्वारा डिजिटल, वीडियो और वॉइस कॉल तकनीकी के इस्तेमाल से कोरोना के पुष्ट और संदिग्ध मरीजों की 24 घंटे निगरानी के इंतजामों की सराहना की  । उन्होंने लोगों से कोरोना से जीतने के लिए लॉकडाउन को अपनाने का अनुरोध किया  । 
 
छत्तीसगढ़ में फंसे मध्यप्रदेश के मजदूर, बांस की बाड़ बनाकर कमा लिए 24 हजार रुपये
 
वैश्विक महामारी कोरोना वायरस के कारण लगाए गए लॉकडाउन की सबसे ज्यादा मार प्रवासी मजदूरों पर पड़ी है  । ये मजदूर अलग-अलग राज्यों में फंसे हैं और अपने घरों को लौटना चाहते हैं  । परंतु छत्तीसगढ़ से एक अच्छी खबर आ रही है  । यहां मध्यप्रदेश से आए कुछ मजूदर फंसे हुए हैं, जो बांस की बाड़ बनाकर कमाई भी कर रहे हैं  ।


क्या है मामला दरअसल, मध्यप्रदेश के बालाघाट जिले के रहने वाले करीब 15 मजदूर रोजगार की तलाश में छत्तीसगढ़ आए थे  । लॉकडाउन की घोषणा होने पर यह सभी यहीं फंस गए  । आर्थिक तौर पर कमजोर होने के कारण कोई निश्चित ठौर-ठिकाना नहीं था  । ऐसे में सूरजपुर जिले के सरकारी राहत शिविर में शरण मिल गई  ।

यहां रह रहे एक मजदूर ने बताया कि हम सभी मध्यप्रदेश के बालाघाट से आए हैं  । यहां रहकर 20 अप्रैल से काम भी कर रहे हैं  । अभी तक अपने काम से 24 हजार रुपये से ज्यादा की कमाई कर चुके हैं  । हम बहुत खुश हैं  ।

बांस से एक बाड़ बनाने के मिलते हैं 200 रुपये
सूरजपुर जिले के जिलाधिकारी दीपक सोनी बताते हैं कि वन विभाग ने इन मजदूरों को पेड़ों की सुरक्षा के लिए इस्तेमाल होने वाली बाड़ बनाने का काम दिया है  । इसके लिए इन्हें बांस उपलब्ध कराया गया है  ।

एक ट्री गार्ड बनाने के लिए 200 रुपये का भुगतान किया जाता है  । इस हिसाब से एक श्रमिक एक दिन में लगभग 500 रुपये कमा लेता है  । हम यहां राहत शिविर में इन्हें भोजन और अन्य जरूरी चीजें भी मुहैया करा रहे हैं  । हम इन्हें अपने मेहमान के रूप में देख रहे हैं  ।
 


















