लॉकडाउन के बाद भी देशभर में रोजाना 500 नए मामले, 10 दिन में 1251 से 6412 हुई संख्या
 

देशभर में जारी लॉकडाउन के बाद भी कोरोना के नए मामलों में तेजी से बढ़ोतरी हो रही है  । रोजाना लगभग 500 नए मामले सामने आ रहे हैं  । जिन राज्यों में 31 मार्च तक कोरोना के मरीजों की संख्या काफी कम थी अब वहां भी तेजी से नए मामले सामने आ रहे हैं  । हालांकि, अभी भी करीब 400 जिले ऐसे हैं, जहां एक भी संक्रमित मरीज नहीं है  । 
80 फीसदी संक्रमित मरीज सिर्फ 62 जिलों में हैं  । मौत के आंकड़े भी छह राज्यों में ही ज्यादा हैं  । इस बीच, गुरुवार शाम तक संक्रमितों की गिनती 5865 तक पहुंच गई  । एक दिन में, 591 नए मरीज एवं 20 मौतें दर्ज की गईं  । वहीं, गरुवार से शुक्रवार सुबह तक 547 नए मामले सामने आए  । अब देश में कोरोना मरीजों की संख्या बढ़कर 6412 हो गई है  । कोरोना वायरस से मरने वालों की संख्या भी बढ़कर 199 हो गई है  । 504 लोग या तो ठीक हो चुके हैं या उन्हें अस्पताल से छुट्टी दे दी गई है  । 
 10 दिनों में 1251 से 6412 हुई संक्रमितों की संख्या
31 मार्च तक कोरोना वायरस के मरीजों की संख्या 1251 थी जो कि 10 अप्रैल को बढ़कर 6412 हो गई  । देशभर में पिछले 10 दिनों में कोरोना के 5161 नए मरीज बढ़े हैं  । रोजोना लगभग 516 नए कोरोना वायरस के मामले सामने आए हैं  ।

31 मार्च से 10 अप्रैल तक का अपडेट
 
राज्य	31 मार्च तक मरीजों की संख्या	10 अप्रैल को मरीजों की संख्या
महाराष्ट्र	302	1364
तमिलनाडु	74	834
दिल्ली	97	720
तेलंगाना	77	442
राजस्थान	93	463
उत्तर प्रदेश	108	410
मध्यप्रदेश	65	259
केरल	241	357
आंध्र प्रदेश	40	348
गुजरात	73	241
कर्नाटक	98	181
हरियाणा	25	169
पंजाब	41	101
पश्चिम बंगाल	26	116
बिहार	16	39
हिमाचल प्रदेश	3	18
चंडीगढ़	13	18
छत्तीसगढ़	8	10
झारखंड	1	13
 

देश में हाइड्रोक्सीक्लोरोक्वीन दवा पर्याप्त मात्रा में, अमेरिका-जर्मनी सहित 13 देश सूची में शामिल
 

कोरोना वायरस से लड़ने में मददगार हाइड्रोक्सीक्लोरोक्वीन दवा भेजने के लिए भारत ने अपनी पहली सूची में 13 देशों को शामिल किया है  । इन देशों में अमेरिका, स्पेन, जर्मनी, बहरीन, ब्राजील, नेपाल, भूटान, अफगानिस्तान, मालदीव, बांग्लादेश, सेशेल्स, मॉरीशस और डोमिनिकन रिपब्लिक शामिल हैं  । सूत्रों से मिली जानकारी के मुताबिक कुल एक करोड़ 40 लाख टेबलेट और 13.5 मीट्रिक टन एपीआई (टेबलेट बनाने के लिए कच्चा माल) इन देशों को भेजी गई हैं  । इससे पहले एक प्रेस कॉन्फ्रेंस में स्वास्थ्य मंत्रालय के संयुक्त सचिव लव अग्रवाल ने कहा था कि देश में हाइड्रोक्सीक्लोरोक्वीन दवा की कोई कमी नहीं है  ।


सूत्रों के मुताबिक, अमेरिका ने भारत से इस दवा की 48 लाख टेबलेट मांगी थीं जबकि, भारत ने 35.82 लाख टेबलेट भेजने को मंजूरी दी है  । साथ ही भारत ने अमेरिका के अनुरोध पर नौ मीट्रिक टन एपीआई भी भेजा है  ।  वहीं, जर्मनी को पहली खेप में 1.5 मीट्रिक टन एपीआई भेजा गया है  । जर्मनी को 50 लाख टेबलेट भी भेजी जाएंगी  । बांग्लादेश को 20 लाख, नेपाल को 10 लाख, भूटान को दो लाख, अफगानिस्तान को पांच लाख और मालदीव को दो लाख टेबलेट भेज दी गई हैं  । वहीं, पहली सूची में शामिल नहीं रहे श्रीलंका को भी भारत हाइड्रोक्सीक्लोरोक्वीन की 10 लाख टेबलेट भेजेगा  । 
'देश को एक करोड़ टेबलेट की जरूरत, हमारे पास 3.28 करोड़'
देश में कोरोना वायरस के बढ़ते मामलों को लेकर स्वास्थ्य एवं परिवार कल्याण मंत्रालय ने शुक्रवार को प्रेस कॉन्फ्रेंस की  । मंत्रालय के संयुक्त सचिव लव अग्रवाल ने बताया कि देश में हाइड्रोक्सीक्लोरोक्वीन की कोई कमी नहीं है  । उन्होंने बताया कि फिलहाल देश को एक करोड़ टेबलेट की जरूरत है और हमारे पास 3.28 करोड़ टेबलेट मौजूद हैं  । देश में इस दवा का पर्याप्त भंडार है  ।

यह दवा मुख्य रूप से मलेरिया के इलाज में इस्तेमाल होती है  । आईसीएमआर (भारतीय चिकित्सा अनुसंधान संस्थान) की एडवाइजरी के मुताबिक, ये दवा उन चिकित्साकर्मियों को दी जा सकती है जो संदिग्ध या संक्रमित कोरोना मरीजों की सेवा में लगे हैं  । इसके अलावा प्रयोगशालाओं में संक्रमित मरीजों के घरवालों को भी यह दवा देने की सलाह दी गई है  ।

दुनिया का सबसे बड़ा हाइड्रोक्सीक्लोरोक्वीन उत्पादक है भारत
भारत ने कुछ दिनों पहले इस दवा के निर्यात पर प्रतिबंध लगा दिया था, लेकिन अमेरिका और ब्राजील जैसे अन्य देशों के अनुरोध पर इस प्रतिबंध को हटा लिया गया  । भारत दुनिया का सबसे बड़ा (70 फीसदी) हाइड्रोक्सीक्लोरोक्वीन उत्पादक देश है  । इस क्षेत्र में भारत की तीन फार्मास्युटिकल कंपनियों (आईपीसीए, कैडिला, वालैक) की बादशाहत है  । भारत महीने में करीब 40-45 टन हाइड्रोक्सीक्लोरोक्वीन बना सकता है  ।

16002 टेस्ट में दो फीसदी पॉजिटिव

इस दौरान संयुक्त सचिव ने बताया कि कल कोरोना की 16002 जांच की गई और इनमें से दो फीसदी ही पॉजिटिव पाए गए हैं  । एकत्र किए गए नमूनों के आधार पर, संक्रमण दर अधिक नहीं है  । उन्होंने बताया कि सरकार ने रैपिड डायग्नोस्टिक्स किट को भी मंजूरी दे दी गई है  । उन्होंने कहा कि देश में अभी तक कोई सामुदायिक प्रसारण नहीं है, इसलिए घबराने की जरूरत नहीं है  । लेकिन फिर भी हमें जागरूक और सतर्क रहना होगा  ।

घरेलू आवश्यकता को ध्यान में रखते हुए किया निर्यात
विदेश मंत्रालय की तरफ से एएस और समन्वयक दम्मू रवि ने बताया कि हाइड्रॉक्सीक्लोरोक्वीन को लेकर बहुत सारे अनुरोध पहले से आए हुए थे  । कई देशों द्वारा हाइड्रॉक्सीक्लोरोक्वीन के लिए अनुरोध किया गया है, इसलिए घरेलू आवश्यकताओं को ध्यान में रखते हुए मंत्रियों के एक समूह द्वारा निर्णय लिया गया कि बची हुई दवा ही निर्यात की जाए  । 
 

कोरोना पर स्थिति की समीक्षा के बाद ही विदेश से भारतीयों को लाने पर होगा फैसला 
 

विदेश में फंसे भारतीयों को वापस लाने के मामले में केंद्र सरकार ने स्पष्ट कर दिया है कि देश में स्थिति की समीक्षा करने के बाद ही इस पर फैसला लिया जाएगा  । विदेश मंत्रालय ने शुक्रवार को बताया कि भारत से अब तक 20,400 विदेशियों को वापस उनके देश भेजा जा चुका है  । मगर विदेश से भारतीयों को लाने का फैसला समीक्षा के बाद लिया जाएगा  । 
विदेश मंत्रालय के अतिरिक्त सचिव दामू रवि ने कहा कि कई देशों की सरकार द्वारा अनुरोध किया गया था  । हमनें कल तक 20,473 विदेशी नागरिकों को सफलतापूर्वक उनके देश भेज दिया है  । उन्होंने कहा कि यह एक प्रक्रिया है  । विदेशों में फंसे भारतीयों को लेकर कुछ सवाल आए हैं  । यह ऐसी स्थिति है जिसमें हम बंद जारी होने की वजह से कोई निश्चित जवाब नहीं दे सकते  । हमें स्थिति का आकलन करना होगा…यह निर्णय सरकार का होगा कि हम दूसरे देशों से भारतीयों को कैसे वापस लाते हैं  ।
उन्होंने कहा कि हमारे राजदूत और उच्चायुक्त सभी देशों में भारतीयों से नियमित संपर्क में हैं और उन्हें हर संभव मदद दे रहे हैं  । विदेश मंत्रालय की कोविड-19 हेल्पलाइन चालू हैं और वहां काम कर रहे लोग इस मामलें में उनके सवालों का इस मामले में जवाब दे रहे हैं  । स्थिति नियंत्रण में है  । हम उनकी वापसी के बारे में आगे समीक्षा करेंगे  । हाइड्रॉक्सीक्लोरोक्विन का पर्याप्त स्टॉक
रवि कोविड-19 समन्वयक भी हैं  । उन्होंने कहा कि सरकार को विभिन्न देशों से हाइड्रॉक्सीक्लोरोक्विन के लिए अनुरोध मिला था और कुछ अतिरिक्त दवाओं के निर्यात का फैसला लिया गया  । विदेश मंत्रालय के मुताबिक सरकार ने यह भी कहा कि भारत के पास भंडार में हाइड्रॉक्सीक्लोरोक्विन की 3.28 करोड़ गोलियां हैं  । घरेलू जरूरतों और बफर स्टॉक रखने के बाद अतिरिक्त दवाओं के निर्यात का फैसला लिया गया  । माना जा रहा है कि मलेरिया की यह दवा कोरोना वायरस के इलाज में उपयोगी है  । 

सामुदायिक संक्रमण की स्थिति नहीं
कोरोना वायरस के सामुदायिक संक्रमण के खतरे पर केंद्रीय स्वास्थ्य मंत्रालय ने साफ किया है कि अभी ऐसा एक भी मामला सामने नहीं आया है  । मंत्रालय के मुताबिक बीते 24 घंटों के दौरान देश में कोरोना वायरस संक्रमण के 678 और मामले सामने आए हैं जबकि 33 लोगों की मौत हुई है  । देश में कोरोना वायरस के कुल मामलों की संख्या अब 6,412 हो गई है जबकि अब तक 199 लोग देश में इससे अपनी जान गंवा चुके हैं  ।
 


















