लॉकडाउन के दौरान फंसे लोगों को गृह मंत्रालय ने शर्तों के साथ दी घर जाने की अनुमति
 
केंद्रीय गृह मंत्रालय ने ऐसे लोगों को घर जाने की अनुमति दे दी है जो लॉकडाउन के चलते अपने घर से दूर या बाहरी राज्यों में फंसे हुए हैं  । हालांकि, मंत्रालय ने अनुमति देने के साथ ही कुछ शर्तें भी लागू की हैं, जिनका पालन किया जाना अनिवार्य होगा  । इसके साथ ही गृह मंत्रालय ने कहा कि कई जिलों में चार मई से कुछ राहतें देने के लिए कोरोना वायरस के खिलाफ जंग को लेकर नए दिशानिर्देश जारी किए जाएंगे  । मंत्रालय ने कहा कि लॉकडाउन की वजह से कोरोना वायरस की स्थिति से निपटने में बड़ी सफलता मिली है  ।
बता दें कि देश में कोरोना वायरस का प्रसार रोकने के लिए तीन मई तक लॉकडाउन जारी है, प्रधानमंत्री नरेंद्र मोदी ने 24 मार्च को राष्ट्रव्यापी लॉकडाउन की घोषणा की थी  । इसकी वजह से प्रवासी मजदूर, बाहर पढ़ाई कर रहे छात्र-छात्राएं आदि वहीं फंस गए थे और लंबे समय से घर वापस पहुंचाने की मांग कर रहे थे  । मंत्रालय की ओर से जारी एक आदेश के मुताबिक लॉकडाउन की वजह से फंसे प्रवासी मजदूरों, श्रद्धालुओं, पर्यटकों और छात्रों आदि को वापस जाने की अनुमति दी जाती है  । इसके लिए इन्हें कुछ नियमों का पालन करना पड़ेगा  । 
सभी राज्य और केंद्रशासित प्रदेश नोडल अधिकारी नियुक्त करें और ऐसे व्यक्तियों को भेजने या प्राप्त करने के लिए मानक प्रोटोकॉल तय करें  । नोडल अधिकारी अपने राज्य या केंद्रशासित प्रदेश में फंसे हुए लोगों को पंजीकृत करें  । 
ऐसी स्थिति में जब कुछ लोगों का एक समूह एक राज्य से दूसरे राज्य में जाना चाहता हो तो इसकी अनुमति के लिए दोनों राज्यों को एक दूसरे से संपर्क करना होगा और सड़क मार्ग से परिवहन के लिए सामूहिक अनुमति देनी होगी  । 
 यात्रा करने वाली व्यक्ति की स्क्रीनिंग होगी और जिनमें लक्षण नहीं दिखेंगे उन्हें ही यात्रा की अनुमति दी जाएगी  । 
लोगों के समूह के एक स्थान से दूसरे स्थान तक पहुंचाने के लिए बसों का इस्तेमाल किया जाएगा  । बसों को सैनिटाइज किया जाएगा और बस में बैठने वालों को सोशल डिस्टेंसिंग का पालन करना होगा  । 
अपने गृह राज्य या स्थान पर पहुंचने के बाद स्थानीय स्वास्थ्य अधिकारी यात्रा करने वाले व्यक्ति की जांच करेंगे और होम क्वारंटीन में रखेंगे  । 
 

धूम्रपान करने वालों को कोरोना वायरस से सबसे ज्यादा खतरा: आईआईटी अध्ययन
 

भारतीय प्रौद्योगिकी संस्थान (आईआईटी), जोधपुर के वैज्ञानिकों के एक अध्ययन के मुताबिक धूम्रपान करने वालों को कोरोना वायरस के संक्रमण से सबसे ज्यादा खतरा है  । वैज्ञानिकों की टीम न्यूरोनिवसिव प्रकृति की खोज कर रही है  ।
यह अध्ययन कोरोना वायरस के एसिंप्टोमेटिक केस को लेकर खतरे की घंटी बजा रही है  । एसिंप्टोमेटिक को आसान भाषा में समझें तो वह बीमारी जिसमें कोई लक्षण नहीं दिखते हैं  । इस अध्ययन में कहा गया है कि अगर किसी व्यक्ति में एनोस्मिया (सूंघने की कमी) और आयुसीया (स्वाद न आने) जैसे लक्षण हैं तो उसे खुद को तुरंत क्वारंटीन कर लेना चाहिए  । इसके बाद उसे खुद को किसी डॉक्टर को दिखाना चाहिए  ।
अमेरिकन केमिकल सोसाइटी (एसीएस) की तरफ से प्रकाशित प्रसिद्ध अंतरराष्ट्रीय पत्रिका "कोविड-19 महामारी की न्यूरोलॉजिकल अंतर्दृष्टि" नामक अध्ययन के अनुसार, संक्रमित रोगियों की सूंघने और स्वाद का खत्म हो जाना उनके पूरे सेंट्रल नर्वस सिस्टम (सीएनएस) और मस्तिष्क की अंतर्निहित संरचनाओं को कोराना वायरस के संक्रमण से ज्यादा प्रभावित करता है  । IIT जोधपुर में प्रोफेसर, सूरजजीत घोष के नेतृत्व में किए गए अध्ययन में बताया गया है कि कोरोना वायरस एक विशिष्ट मानव रिसेप्टर के साथ बातचीत करने के लिए जाना जाता है, जिसे एचएसीई2 (ह्यूमन एंजियोटेंसिन-कन्वर्जिंग एंजाइम -2) के रूप में भी जानते हैं, यह भी वायरस का प्रवेश बिंदु होता है और ज्यादातर मानव अंगों में फेफड़े से लेकर नाक के म्यूकोसा तक की लगभग सभी जगह उपस्थित होता है  । मस्तिष्क को इस रिसेप्टर को व्यक्त करने के लिए भी जाना जाता है  ।

”घोष ने कहा, 'कोरोना वायरस रोगियों की न्यूरोलॉजिकल संक्रमण को अनुबंधित करने की संभावना धूम्रपान जैसे माध्यमिक कारकों की तरफ तेज हो सकती है  । एक पायलट अध्ययन के अनुसार, मानव रिसेप्टर और निकोटिनिक रिसेप्टर के बीच कार्यात्मक बातचीत के कारण धूम्रपान कोविड-19 आधारित न्यूरोइंफेक्शन के अनुबंध की संभावना को बढ़ा सकता है  ।' 
 
पंजाब में 17 मई तक बढ़ा कर्फ्यू, सुबह 7 से 11 बजे तक खुलेंगी दुकानें, शराब बिक्री पर रोक जारी
 

पंजाब के मुख्यमंत्री कैप्टन अमरिंदर सिंह ने बुधवार को राज्य में कर्फ्यू की अवधि बढ़ाने का एलान किया  । उन्होंने कहा कि प्रदेश में 3 मई के बाद दो हफ्ते के लिए कर्फ्यू को बढ़ाया जा रहा है  । हालांकि गुरुवार से सुबह 7 से 11 बजे तक रजिस्टर्ड दुकानों को बारी-बारी (रोटेशन) से खोलने की छूट मिलेगी  । यह राहत कंटेनमेंट जोन और रेड जोन में नहीं मिलेगी  ।
प्रदेश के लोगों के नाम जारी संदेश में सीएम ने कहा कि सूबे को कोरोना संकट से बाहर निकालने के लिए बनाई गई विशेषज्ञों की कमेटी की रिपोर्ट और समाज के विभिन्न वर्गों से प्राप्त हुई जानकारी के आधार पर यह जरूरी है कि लॉकडाउन की बंदिशों को अभी जारी रखा जाए  । राज्य में कर्फ्यू अब 17 मई तक जारी रहेगा  । स्थिति की दो हफ्ते बाद समीक्षा की जाएगी और अगर महामारी कंट्रोल में रही तो और छूट का एलान किया जाएगा  । 
मुख्यमंत्री द्वारा छूट के एलान के तहत दुकानों को संबंधित क्षेत्रों में रोटेशन से खोलने की इजाजत दी जाएगी  । ये दुकानें रोज सवेरे 7 से 11 बजे तक 50 फीसदी स्टाफ के साथ खोली जा सकेंगी  । इस दौरान सभी का मास्क पहनना, 2 मीटर की दूरी बनाना और सैनिटाइजर का इस्तेमाल करना जरूरी होगा  । डिप्टी कमिश्नरों को आदेश दिए गए हैं कि वे मुख्यमंत्री के निर्देशों के तहत दुकानों को खोलने के लिए रोटेशनल समय सारिणी बनाएं  । यह आदेश केंद्रीय गृह मंत्रालय द्वारा जारी दिशानिर्देशों के लागू होने के चार दिन बाद जारी किए गए हैं  । कैप्टन ने कहा कि लोग इस राहत के समय दोस्तों या अन्य लोगों से न मिलें  ।
















