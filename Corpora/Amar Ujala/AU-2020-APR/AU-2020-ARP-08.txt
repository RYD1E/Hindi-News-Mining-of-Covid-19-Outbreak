11 अप्रैल को सभी मुख्यमंत्रियों के साथ वीडियो कॉन्फ्रेंस करेंगे प्रधानमंत्री मोदी
 
प्रधानमंत्री नरेंद्र मोदी 11 अप्रैल को देश के सभी मुख्यमंत्रियों के साथ वीडियो कॉन्फ्रेंसिंग करेंगे  । माना जा रहा है कि इस दौरान प्रधानमंत्री मुख्यमंत्रियों से उनके राज्य में लॉकडाउन की स्थिति का जायजा लेंगे, साथ ही लॉकडाउन हटाने संबंधी निर्देश भी दिए जा सकते हैं  । बता दें कि कोरोना वायरस संक्रमण को रोकने के लिए पूरे देश में 21 दिन का लॉकडाउन लगाया गया था, जिसकी अवधि 14 अप्रैल को समाप्त हो रही है  ।  
इससे पहले प्रधानमंत्री ने आज विपक्ष के नेताओं और राज्यों के अधिकारियों के साथ वीडियो कॉन्फ्रेंसिग की थी  । इस दौरान प्रधानमंत्री ने संकेत दिए कि संक्रमण को रोकने के लिए देश में लॉकडाउन 14 अप्रैल के बाद भी जारी रह सकता है  । बैठक में शामिल रहे बीजद सांसद पिनाकी मिश्रा ने दावा किया है कि प्रधानमंत्री ने स्पष्ट किया है कि 14 अप्रैल को लॉकडाउन एक बार में नहीं खोला जाएगा  । 
बैठक में नेताओं ने प्रधानमंत्री मोदी के सामने पांच मांगें रखीं  । इसमें कोरोना टेस्ट को मुफ्त में करने, राज्यों को बकाया देने, राहत पैकेज को जीडीपी के एक फीसदी से बढ़ाकर पांच फीसदी करने, राज्य एफआरबीएम राजकोषीय सीमा को तीन से बढ़ाकर पांच फीसदी करने और पीपीई समेत सभी मेडिकल इक्विपमेंट को मुहैया कराने की मांग की गई  । 25 मार्च को राष्ट्रव्यापी लॉकडाउन के बाद विपक्ष सहित फ्लोर के नेताओं के साथ प्रधानमंत्री की यह पहली बातचीत है  । इससे पहले प्रधानमंत्री ने इस मुद्दे पर दो अप्रैल को देश के सभी राज्यों के मुख्यमंत्रियों से बातचीत की थी  । इसके अलावा वह डाक्टरों, पत्रकारों, विदेशों में भारतीय मिशनों के राजनयिकों सहित विभिन्न पक्षकारों से बातचीत कर चुके हैं  । 
 
पांच लाख तक के लंबित टैक्स रिफंड तुरंत चुकाएगी सरकार, जीएसटी और सीमा शुल्क की वापसी भी जल्द
 
केंद्र सरकार ने करदाताओं और कारोबारियों को तुरंत बड़ी राहत देने का फैसला किया है  । आयकर विभाग ने पांच लाख रुपये तक लंबित टैक्स रिफंड की वापसी तुरंत करने का फैसला किया है  । इससे करीब 14 लाख करदाताओं को फायदा पहुंचेगा  । 
केंद्र सरकार लंबित 18,000 करोड़ रुपये जीएसटी (माल एवं सेवा कर) और सीमा शुल्क वापसी भी जल्द करेगी  । लंबित जीएसटी और सीमा शुल्क वापसी भी करने के फैसले से सूक्ष्म, लघु एवं मझोले उद्यम (एमएसएमई) समेत करीब एक लाख व्यवसायिक इकाइयों को लाभ होने की उम्मीद है  ।
वित्त मंत्रालय ने जीएसटी क्षतिपूर्ति के तहत राज्यों की मदद के लिए करीब 34 हजार करोड़ रुपये जारी करने का फैसला किया है  । इनमें से 14,130 करोड़ रुपये मंगलवार को जारी कर दिए गए  ।  वित्त मंत्रालय ने जीएसटी क्षतिपूर्ति के तहत राज्यों की मदद के लिए करीब 34 हजार करोड़ रुपये जारी करने का फैसला किया है  । इनमें से 14,130 करोड़ रुपये मंगलवार को जारी कर दिए गए  ।
राज्यों को राजस्व नुकसान की क्षतिपूर्ति के लिए यह राशि दी गई है  ।

मंगलवार को किए गए भुगतान के साथ ही वित्त मंत्रालय ने अक्तूबर और नवंबर के लिए जीएसटी क्षतिपूर्ति मद में करीब 34 हजार करोड़ रुपये लंबित बकाए का भुगतान कर दिया है  । केंद्र से 34,053 करोड़ रुपये ऐसे समय जारी किए गए हैं जब कि राज्य सरकारें कोरोना वायरस की रोकथाम के लिये ‘लॉकडाउन’ के कारण नकदी की समस्या से जूझ रही हैं  ।
 

कोरोना: लॉकडाउन के बीच यूपी में 15 जिलों के ये हॉटस्पॉट होंगे पूरी तरह सील
 

उत्तर प्रदेश में कोरोना के बढ़ते हुए खतरे को देखकर यूपी सरकार ने बड़ा फैसला लिया है और इसके तहत उसने आज रात 12 बजे से सूबे के 15 जिले सील करने का आदेश दिया है  । इन 15 जिलों में एनसीआर के भी तीन जिले हैं  । आज रात 12 बजे से गौतमबुद्ध नगर, गाजियाबाद और बुलंदशहर भी सील हो जाएंगे  । हालांकि खास बात ये है कि जिन जिलों के सील होने की घोषणा की गई है, वहां सिर्फ कोरोना के हॉटस्पॉट ही सील होंगे पूरा जिला नहीं  ।
 

इन 15 जिलों के हॉटस्पॉट होंगे सील उ.प्र. के अपर प्रमुख सचिव गृह अवनीश अवस्थी ने बताया है कि यूपी. के 15 जिलों- आगरा, कानपुर, लखनऊ, वाराणसी, सहारनपुर, गौतमबुद्धनगर, मेरठ, गाजियाबाद, शामली, बरेली, बुलंदशहर, बस्ती, महाराजगंज और सीतापुर में जिन कोरोना के हॉटस्पॉट की पहचान की गई है वहां सख्ती से लॉकडाउन लागू किया जाएगा  ।

15 जिलों में इतने हैं हॉटस्पॉट
अवनीश अवस्थी ने बताया कि आगरा में 22 , गाजियाबाद में 13, गौतमबुद्धनगर में 12, कानपुर में 12, वाराणसी में 4, शामली में 3, मेरठ में 7, बरेली में 1, बुलंदशहर में 3, बस्ती में 3, फिरोज़ाबाद में 3, सहारनपुर में 4, महाराजगंज में 4, सीतापुर में 1 और लखनऊ में 8 बड़े और 4 छोटे हॉटस्पॉट हैं  । इन इलाकों में अब बैंक भी नहीं खुलेंगे, इसकी सेवाएं लोगों की जरूरत के अनुसार उनके घर पहुंचेंगी  । साथ ही इन हॉस्टपॉट पर मीडिया के जाने पर भी रोक रहेगी  ।

गाजियाबाद में ये 13 इलाके हैं हॉटस्पॉट
गाजियाबाद में राजनगर एक्सटेंशन, वसुंधरा, वैशाली, शालीमार गार्डन, टीला मोड़, शिप्रा सनसिटी, नंदग्राम, मसूरी, सीवियर सोसाइटी, कौशाम्बी समेत कुल 13 हॉटस्पॉट हैं  ।

बुलंदशहर के ये तीन इलाके रहेंगे सील
वीरखेड़ा गांव सिंकदराबाद, जनता इंटर कॉलेज जहांगीराबाद, रुकनसराय बुलंदशहर  ।

डीजीपी ने क्या कहा
वहीं डीजीपी एच.सी. अवस्थी, लखनऊ ने बताया कि हॉटस्पॉट इलाकों में सबसे ज्यादा कोरोना केस सामने आए हैं  । कोरोना को फैलने से रोकने के लिए इन हॉटस्पॉट से आवागमन पूरी तरह से रोका जाएगा  । ऐसे इलाकों की पहचान करना और उसे बंद कैसे करना है वो बैठक में निर्धारित किया जाएगा  । 

डीजीपी ने आगे बताया कि इन इलाकों में किस तरह की आवश्यक सेवाएं दी जाएगी ये तय किया जाएगा  । फायर सर्विस की गाड़ियों से उस एरिया को सैनिटाइज किया जाएगा  । वहां एंट्री रोकने की जरूरत पड़ी तो बैरियर्स लगाए जाएंगे  । 112 सर्विस या जो पुलिस पेट्रोल है उसे लगाकर इसे हर दिशा में लागू किया जाएगा  ।

जिले के सीलिंग की बात सुनते ही इन जिलों के दुकानों पर लंबी कतारें लग गई हैं  । इसके बाद गाजियाबाद के डीएम और एसएसपी ने लोगों से अनुरोध किया है कि कृपया समस्त जनपद में कर्फ्यू लगने की अफवाह ना फैलाएं  । जिलों के हॉस्टस्पॉट ही सील होंगे  ।
क्या है सीलिंग, लॉकडाउन और कर्फ्यू
क्या है शहर की सीलिंग
इस दौरान पूरा शहर खासतौर से कोरोना के हॉटस्पॉट सील होंगे  । किसी को भी घर से निकलने की इजाजत नहीं होगी  । जरूरी सामान की दुकान और बैंक आदि भी नहीं खुलेंगे  । सभी सामान सरकार आपके घर पहुंचाएगी  । आपको अपने घरों से नहीं निकलना है  ।

क्या है लॉकडाउन
लॉकडाउन स्थानीय प्रशासन द्वारा लगाई जाने वाली एक आपातकालीन व्यवस्था होती है, जिसमें जरूरी सेवा बंद नहीं की जाती  । देश के कई राज्यों और शहरों में लॉकडाउन किया गया है, लेकिन बैंक, डेयरी, दवा, राशन, फल-सब्जी जैसे जरूरी सामान के लिए दुकानें खुली रहती हैं  ।

कर्फ्यू क्या है
आमतौर पर कर्फ्यू बेहद गंभीर स्थिति में लगाया जाता है  । इसके लगने के बाद घरों से निकलने की इजाजत नहीं होती  । इस दौरान स्कूल, कॉलेज बाजार आदि सब बंद रहते हैं  । जरूरी सामान भी नहीं लेने जा सकते, इसके लिए एक निश्चित समय तय किया जाता है  । कर्फ्यू का उल्लंघन करने वाले पर जुर्माना भी लग सकता है  ।















