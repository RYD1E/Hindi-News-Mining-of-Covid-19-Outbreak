गुजरात: जीबीआरसी ने खोजे कोरोना वायरस के तीन नए म्यूटेशन, वैक्सीन बनाने में मिल सकती है मदद
 
पुणे के नेशनल इंस्टीट्यूट ऑफ वायरोलॉजी (एनआईवी) के बाद गांधीनगर में स्थित जीबीआरसी देश का दूसरा ऐसा संस्थान बन गया है जिसने वायरस के पूरे जीनोम सीक्वेंस को डिकोड किया है  । देश के कई अन्य संस्थान ऐसा करने की कोशिश में जुटे हुए हैं  । राज्य की प्रमुख सचिव (स्वास्थ्य) जयंती रवि ने कहा कि यह खोज गुजरात के लिए सम्मान की बात है  ।  
उन्होंने कहा, कोरोना वायरस का पहला जीनोम सीक्वेंस बीजिंग में चीन के डिसीज कंट्रोल एंड प्रिवेंशन सेंटर ने 10 जनवरी को खोज लिया था  । इसे चीन ने सार्वजनिक किया था  । इसके बाद जीबीआरसी ने भी इसे यहां किया  । यहां इसके जीनोम सीक्वेंस में कुल नौ म्यूटेशन मिले हैं  । राज्य सरकार के अधिकारियों ने कहा है कि जीबीआरसी द्वारा खोजे गए जीनोम सीक्वेंस को वैज्ञानिक समुदाय के साथ साझा किया जाएगा  ।
हालांकि, इनमें से छह म्यूटेशन का पता  दुनिया के दूसरे संस्थान पहले लगा चुके हैं  । जीबीआरसी द्वारा खोजे गए नौ म्यूटेशन में से तीन नए हैं और इस बात का निर्धारण करने में सहायता मिलेगी कि वायरस परिस्थितियों के अनुसार खुद को कैसे बदल रहा है  ।  जीबीआरसी के निदेशक चैतन्य जोशी ने कहा कि वायरस विभिन्न परिस्थितियों में जीवित रहने के लिए म्यूटेट होता रहता है  । हमने कोविड-19 के एक मरीज का सैंपल लिया था और उस पर काम किया  । उन्होंने कहा, विभिन्न परिस्थितियों में जीवित रहने के लिए वायरस खुद को बदलता है या म्यूटेट करता है  । यह तब भी म्यूटेट करता है जब दवा इसे नियंत्रित करने की कोशिश करती है  । यह वायरस बाकी के मुकाबले ज्यादा तेजी से खुद को बदल रहा है  । 
इससे पहले भी पाए जा चुके हैं सीक्वेंस : आईसीएमआर
वहीं, भारतीय चिकित्सा अनुसंधान संस्थान (आईसीएमआर) के डॉ. रमन गंगाखेडकर का कहना है कि यह पहला सीक्वेंस नहीं है  । पहले भी ये सीक्वेंस पाए जा चुके हैं  । ये वायरस अलग-अलग देशों से आया है, इसलिए सभी के सीक्वेंस अलग-अलग हैं  । चीन वाले अलग, ईरान वाले अलग  । इटली के वायरस में अमेरिका समेत पूरे यूरोप से सीक्वेंस दिखाई दिए थे  ।

अपने देश में अलग-अलग कोड के वायरस अभी भी हैं  । सवाल यहा है कि भारत में ज्यादा संख्या किसकी है और इसका असर किस पर पड़ेगा, दवा पर असर पड़ेगा या नहीं  । यह वायरस बहुत जल्दी म्यूटेशन नहीं करता है  । यह वायरस भारत में तीन महीने से है और म्यूटेशन इतनी जल्दी नहीं होता  । जो भी वैक्सीन सामने आएगी वह वायरस पर तब भी प्रभावी होगी यदि वह म्यूटेट हुआ होगा  ।



 
बीसीजी वैक्सीन का अभी न करें इस्तेमाल
कोरोना वायरस के इलाज के लिए बीसीजी वैक्सीन के इस्तेमाल के सवाल पर डॉ. रमन ने कहा, आईसीएमआर इस पर अगले सप्ताह से अध्ययन शुरू करेगा  । तब तक हमारे पास कोई निश्चित परिणाम नहीं हैं  । हम स्वास्थ्य कर्मियों को भी इसका इस्तेमाल करने की सलाह नहीं देंगे  । 
 
तीन दिन के बजाय अब 6.2 दिन में दोगुने हो रहे कोरोना मामले, लॉकडाउन से घटा वायरस का प्रसार
 
देश में कोरोना वायरस के बढ़ते मामलों को देखते हुए केंद्र सरकार ने लॉकडाउन को तीन मई तक बढ़ा दिया है  । स्वास्थ्य मंत्रालय ने बताया है कि पिछले 24 घंटे में कोरोना के 1007 नए मामले सामने आए हैं और 23 लोगों की मौत हुई है  । 
वहीं, मंत्रालय ने बताया है कि देश में लॉकडाउन बढ़ने के बाद से डबलिंग रेट बढ़कर औसतन 6.2 दिन हो गया है  । यानि की औसतन 6.2 दिन में कोरोना मामलों की संख्या दोगुनी हो रही है  । उन्होंने बताया कि पहले यह संख्या तीन दिन थी  । लॉकडाउन बढ़ने की वजह से वायरस के प्रसार पर कुछ हद तक रोक लगी है  । 
स्वास्थ्य मंत्रालय के संयुक्त सचिव लव अग्रवाल ने बताया कि लॉकडाउन के पहले तक कोविड-19 के मामलों का डबलिंग रेट तीन दिन था  । उन्होंने बताया कि पिछले सात दिनों के डाटा के अनुसार, कोरोना मामलों का डबलिंग रेट अब 6.2 दिन हो गया है  ।  सचिव ने बताया कि 19 राज्यों और केंद्रशासित प्रदेशों में डबलिंग रेट औसत डबलिंग रेट से कम है  । उन्होंने बताया कि इसमें केरल, उत्तराखंड, हरियाणा, हिमाचल प्रदेश, चंडीगढ़, लद्दाख, पुडुचेरी, दिल्ली, बिहार, ओडिशा, तमिलनाडु, आंध्र प्रदेश, उत्तर प्रदेश, पंजाब, असम, त्रिपुरा आदि राज्य व केंद्रशासित प्रदेश शामिल हैं  ।

बता दें कि देशभर में कोरोना वायरस से संक्रमित मरीजों की संख्या में लगातार बढ़ोतरी हो रही है  । लेकिन अच्छी बात यह है अभी तक भारत तीसरे स्टेज में नहीं आया है  । वहीं, केंद्रीय स्वास्थ्य और परिवार कल्याण मंत्रालय की ओर से जारी आंकड़ों के मुताबिक, पिछले 24 घंटे में 1007 नए मामले सामने आए हैं और 23 लोगों की मौत हुई है  । 

इसके बाद देश में कोरोना वायरस पॉजिटिव मामलों की कुल संख्या 13387 हो गई है  । जिसमें 11201 सक्रिय हैं, 1749 लोग स्वस्थ हो चुके हैं या उन्हें अस्पताल से छुट्टी दे दी गई है और 437 लोगों की मौत हो चुकी है  । आज महाराष्ट्र में 288, गुजरात में 92, राजस्थान में 38, कर्नाटक में 38 और आंध्र प्रदेश में 38 नए मामले सामने आए हैं  । 
 
राजस्थान में फंसे 7500 छात्रों को वापस लाने के लिए यूपी सरकार ने भेजी 250 बसें, थर्मल स्क्रीनिंग के बाद होगी वापसी
 
देश में कोरोना के प्रसार को रोकने के लिए लॉकडाउन की अवधि को बढ़ाकर तीन मई तक कर दिया गया है  । इस कारण विभिन्न राज्यों में छात्र और प्रवासी मजदूर फंस गए हैं  । ये लोग अपने गृह राज्य जाने के लिए लगातार गुहार लगा रहे हैं  । वहीं, इसी कड़ी में उत्तर प्रदेश सरकार ने शुक्रवार को राजस्थान में फंसे अपने छात्रों को निकालने के लिए 250 बसों को भेजा है  । 
राजस्थान के कोटा जिले में उत्तर प्रदेश के लगभग 7500 छात्र पढ़ रहे हैं, जो लॉकडाउन बढ़ने की वजह से वहीं फंसे हुए हैं  । इन छात्रों की मांग थी कि उत्तर प्रदेश सरकार उन्हें यहां से बाहर निकालें, इसलिए उत्तर प्रदेश सरकार ने 250 बसों को कोटा भेजा है  । इन बसों के माध्यम से वहां फंसे लगभग 7500 छात्र अपने घर वापस लौटेंगे  ।  
यूपी सरकार के इस कदम की राजस्थान के मुख्यमंत्री अशोक गहलोत ने प्रशंसा की और कहा कि अन्य राज्य सरकारों को भी यह सुनिश्चित करना चाहिए कि वे लॉकडाउन के दौरान इस शहर में फंसे अपने राज्यों के छात्रों को उनके घरों तक सुरक्षित पहुंचाए  । सीएम गहलोत ने शुक्रवार को ट्वीट किया कि जैसा कि यूपी सरकार ने राजस्थान के कोटा शहर में रहने वाले यूपी के छात्रों को वापस बुलाया है, यह अन्य राज्यों के छात्रों के लिए भी किया जा सकता है  । कोटा में छात्रों को उनसे संबंधित राज्य सरकार की सहमति पर उनके गृह राज्यों में भेजा जा सकता है ताकि ये युवा लड़के और लड़कियां घबराएं नहीं और न ही तनाव महसूस करें  ।
 




अपने इंजीनियरिंग और चिकित्सा के कोचिंग सेंटरों के लिए मशहूर कोटा शहर में उत्तर प्रदेश के लगभग 7500 छात्र विभिन्न छात्रावासों में रह रहे हैं  । कोविड-19 के संक्रमण को रोकने के लिए पिछले महीने लॉकडाउन की घोषणा के बाद से ही विभिन्न राज्यों के छात्र अपने घर वापस लौटने के लिए चिंतित हो रहे हैं  । 

एक अधिकारी ने बताया कि महामारी के बीच यहां फंसे छात्रों द्वारा मंगलवार को #SendUsBackHome नाम से एक सोशल मीडिया कैंपेन चलाया गया, जिसके बाद यूपी सरकार ने लगभग 250 बसों को भेजने का फैसला किया, ताकि यहां फंसे यूपी के लगभग 7500 छात्रों को उनके परिवारों तक पहुंचाया जा सके  ।

कोटा जिला कलेक्टर ओम कसेरा ने राज्य स्तरीय निर्णय के बाद, एएसपी राजेश मिल के साथ व्यवस्थाओं को लेकर समन्वय करने के लिए एडीएम (प्रशासन) नरेंद्र गुप्ता को नियुक्त किया  ।

अधिकारियों ने कहा कि यूपी से बसें शुक्रवार शाम को कोचिंग हब तक पहुंचनी शुरू हो गई और थर्मल स्क्रीनिंग के बाद छात्रों को अपने गृहनगर ले जाने की संभावना है  । उन्होंने कहा कि केवल 30 छात्रों को एक बस में चढ़ने की अनुमति दी जाएगी ताकि सामाजिक दूरी को सुनिश्चित किया जा सके और संक्रमण को फैलने से रोका जा सके  ।
कोटा में फंसे बिहार के छात्रों ने सीएम नीतीश से लगाई गुहार
वहीं, बिहार के अलग-अलग जिलों से कोटा पढ़ने गए छात्र लॉकडाउन के कारण वहां फंस गए हैं  । इन छात्रों का कहना है कि वे बिहार आना चाहते हैं  । छात्रों ने बिहार सरकार से मांग की है कि वह उन्हें कोई प्रबंध कर उनके घर तक पहुंचाए  । अब उनके पास राशन खरीदने के लिए पैसे तक नहीं है  । 

ये छात्र वीडियो का सहारा लेकर अपना दर्द बिहार तक पहुंचा रहे हैं  । भागलपुर के एक छात्र ने बताया कि हम यहां बहुत ज्यादा परेशानी झेल रहे हैं  । खाने के साथ-साथ दवा आदि लेने में भी डर का माहौल बना हुआ है  । जरूरत का सामान भी उपलब्ध नहीं हो पा रहा है  । यहां अब डर लगने लगा है  । 

समस्तीपुर के एक छात्र ने बताया कि अब खाने की दिक्कत बढ़ने लगी है  । मुझे जरूरत के सामान के लिए परेशानी उठानी पड़ रही है  । हम आशा करते है कि मुख्यमंत्री नीतीश कुमार कुछ व्यवस्था करेंगे और अपने राज्य बुलाएंगे  ।

छात्रों का कहना है कि बिहार सरकार को हमें वापस लाने के लिए व्यवस्था करनी चाहिए  । वह यहां बढ़ते मामलों से चिंतित हैं और उनमें डर का माहौल है  । छात्रों ने कहा कि आशा है कि राज्य सरकार हम लोगों के लिए कुछ करेगी  । 

 

ईटानगर: कोरोना वायरस से संक्रमित 31 वर्षीय मरीज हुआ ठीक, अस्पताल ने दी छुट्टी
 
अरुणाचल प्रदेश के ईटानगर में कोरोना वायरस से संक्रमित एक 31 वर्षीय व्यक्ति पूरी तरह से ठीक होकर अपने घर जा चुका है  । अधिकारियों ने बताया कि कोविड-19 से संक्रमित इस रोगी को पूरी तरह से ठीक होने पर अस्पताल की तरफ से छुट्टी दे दी गई  । अधिकारियों ने कहा कि उसके स्वाब के नमूने 24 घंटों के भीतर लगातार दो बार नकारात्मक पाए गए  ।
स्वास्थ्य विभाग के एक वरिष्ठ अधिकारी ने बताया कि लोहित जिले के तेजू जोनल अस्पताल से रिहा होने के तुरंत बाद, इस व्यक्ति को परशुराम कुंड में पुलिस और सीआरपीएफ के जवानों के साथ क्वारंटाइन सेंटर ले जाया गया  ।
जिला चिकित्सा अधिकारी एस चौहान पुल ने इस दौरान कहा, " इस व्यक्ति के परिवार में इसके माता-पिता, भाई, भाभी और एक बच्चे का कोरोना वायरस टेस्ट किया गया, जहां नतीजे नकारात्मक आए  ।" चौहान ने आगे बताया कि वह व्यक्ति तब तक अपने परिवार के सदस्यों के साथ क्वारंटाइन सेंटर में रहेगा, जब तक कि जिला प्रशासन ने उसके गांव को नियंत्रण क्षेत्र घोषित नहीं कर दिया  ।

पुलिस ने बताया कि उस शख्स को पुलिस, मेडिकल सुपरिंटेंडेंट सी टायेंग और जिला सर्विलांस ऑफिसर एस तुंग की मौजूदगी में अस्पताल से छुट्टी दे दी गई  ।

बता दें कि मेडो गांव के व्यक्ति ने पिछले महीने डेलिश निजामुद्दीन में तब्लीगी जमात मण्डली में भाग लिया था  । व्यक्ति को एक अप्रैल को कोरोना वायरस संक्रमण के लिए सकारात्मक परीक्षण किया गया  । इसके बाद उसे तेजू जोनल अस्पताल में एक आइसोलेशन वार्ड में रखा गया था  ।

इस व्यक्ति का दूसरा स्वाब नमूना सात अप्रैल को असम के डिब्रूगढ़ में क्षेत्रीय चिकित्सा अनुसंधान केंद्र (आरएमआरसी) में परीक्षण किया गया था  । हालांकि, इस व्यक्ति की दूसरी परीक्षण रिपोर्ट भी सकारात्मक आई, लेकिन इस दौरान इसका वायरल लोड घट गया  ।
 

















