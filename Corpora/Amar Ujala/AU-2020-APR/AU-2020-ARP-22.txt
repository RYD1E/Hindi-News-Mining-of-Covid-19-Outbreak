कोविड-19 पर 15000 करोड़ रुपये का पैकेज सहित केंद्रीय कैबिनेट ने लिए ये फैसले
 

कोरोना वायरस महामारी को लेकर केंद्रीय मंत्री प्रकाश जावड़ेकर ने बुधवार को बताया कि स्वास्थ्यकर्मियों पर हो रहे हमलों से सरकार चिंतित है  । इस तरह की घटनाओं पर रोक लगाने के लिए नया अध्यादेश लाया गया है  । इसके अलावा जावड़ेकर ने कैबिनेट द्वारा लिए गए अन्य फैसलों की भी जानकारी दी  । 

कोरोना के रोकथाम के लिए 15,000 करोड़ रुपये की मंजूरी केंद्रीय मंत्री ने बताया कि प्रधानमंत्री नरेंद्र मोदी की अध्यक्षता वाली कैबिनेट बैठक में 'भारत कोविड-19 आपातकालीन प्रतिक्रिया और स्वास्थ्य प्रणाली तैयारी पैकेज' के लिए 15,000 करोड़ रुपये की मंजूरी दी गई है  । 

धन का प्रयोग तीन चरणों में किया जाएगा
उन्होंने बताया कि मंजूर किए गए धन का उपयोग तीन चरणों में किया जाएगा और तत्काल कोविड-19 आपातकालीन प्रतिक्रिया के लिए, 7774 करोड़ रुपये का प्रावधान किया गया है और बाकी धन का प्रयोग मिशन मोड दृष्टिकोण के तहत एक से चार वर्ष तक किया जाएगा  । 

पैकेज का उद्देश्य कोविड-19 समर्पित उपचार सुविधाओं का विकास करना
जावड़ेकर ने बताया कि पैकेज के प्रमुख उद्देश्यों में कोरोना इलाज और कोविड-19 समर्पित उपचार सुविधाओं का विकास करना है ताकि भारत में वायरस के प्रसार को रोका जा सकें  । उन्होंने बताया कि इसके अलावा इसमें चिकित्सा उपकरणों की खरीद, संक्रमित रोगियों का इलाज और भविष्य में इस तरह की बीमारी के रोकथाम के लिए राष्ट्रीय और राज्य स्वास्थ्य प्रणालियों को मजबूत करना भी शामिल हैं  । 

केंद्रीय मंत्री ने कहा कि पैकेज प्रयोगशालाओं और बोलस्टर निगरानी गतिविधियों, जैव-सुरक्षा तैयारियों, महामारी अनुसंधान और समुदायों को सक्रिय रूप से संलग्न करने और संचार गतिविधियों का संचालन करने में भी मदद करेगा  । जावड़ेकर ने कहा कि इन हस्तक्षेपों और पहलों को स्वास्थ्य और परिवार कल्याण मंत्रालय के तहत लागू किया जाएगा  ।

उड़ानें फिर से शुरू करने पर फैसला नहीं
उड़ान सेवाओं के फिर से शुरू किए जाने पर जावड़ेकर ने बताया कि उड़ान संचालन को फिर से शुरू करने पर अभी तक कोई निर्णय नहीं लिया गया है  । दोबारा शुरू करने के समय इसकी घोषणा कर दी जाएगी  । 

आयुष्मान योजना लाभार्थियों का कोरोना के इतर अन्य इलाज भी मुफ्त 
आयुष्मान भारत योजना के लाभार्थियों को लेकर केंद्रीय मंत्री ने बताया कि अगर कोई लाभार्थी कोरोना के अलावा किसी भी अन्य इलाज के लिए किसी भी अस्पताल में जाता है तो उसका इलाज मुफ्त में किया जाएगा  । उन्होंने स्पष्ट किया कि इसके लिए मरीज के पास सरकारी अस्पताल से दिया गया सर्टिफिकेट होना अनिवार्य है  । 

देश में कोरोना समर्पित 723 अस्पताल
देश में कोरोना के अस्पतालों पर जानकारी देते हुए जावड़ेकर ने बताया कि भारत में 30 जनवरी को पहला मामला सामने आया था, लेकिन जब चीन में इस वायरस के बारे में पता चला तो पीएम मोदी ने इसके रोकथाम की तैयारी करने का आदेश दे दिया था  । 

उन्होंने बताया कि वर्तमान में देश में कोरोना समर्पित 723 अस्पताल है, जिनमें 1,86,000 आइसोलेशन बेड, 4000 आईसीयू बेड और 12,190 वेंटिलेटर हैं और इन सभी चीजों को तीन महीने के अंतराल पर तैयार किया गया है  । 

77 घरेलू कंपनियां पीपीई किट बना रही
पीपीई किट को लेकर केंद्रीय मंत्री ने बताया कि शुरू में हमारे यहां पीपीई किट की सुविधा नहीं थी, लेकिन आज देश में 77 घरेलू कंपनियां है जो इसे बनाने में लगी हुई हैं  । उन्होंने बताया कि एक करोड़ 88 लाख पीपीई किट का ऑर्डर दिया गया  । एन95 मास्क की देश में 25 लाख की उपलब्धता है और ढाई करोड़ का ऑर्डर दिया गया है  । 
 
आशा वर्करों सहित  सामुदायिक स्वास्थ्य स्वयंसेवकों को बीमा कवर दिया गया
जावड़ेकर ने बताया कि आशा वर्करों जैसे सामुदायिक स्वास्थ्य स्वयंसेवकों सहित सभी स्वास्थ्य कार्यकर्ताओं को 'प्रधानमंत्री गरीब कल्याण पैकेज: स्वास्थ्य कार्यकर्ताओं के लिए बीमा योजना कोविड-19' के तहत बीमा कवर दिया गया है  ।
 
हाइड्रोक्सीक्लोरोक्वीन से नहीं हो रहा फायदा, दवा लेने वालों में मृत्यु दर अधिक: शोध
 
आमतौर पर मलेरिया में इस्तेमाल होने वाली जिस दवा हाइड्रोक्सीक्लोरोक्वीन के कारण भारत से लेकर अमेरिका तक बवाल हुआ  । अमेरिका राष्ट्रपति डोनाल्ड ट्रंप पर दवा के लिए भारत को धमकाने तक का आरोप लगा जो बाद में गलत साबित हुआ  । 
कोरोना वायरस से संक्रमित के इलाज में हाइड्रोक्सीक्लोरोक्वीन दवा का इस्तेमाल देश-दुनिया में हो रहा है लेकिन इसी बीच एक शोध से यह बात सामने आई है कि हाइड्रोक्सीक्लोरोक्वीन से फायदे की बजाय नुकसान हो रहा है  । यहां तक जिन मरीजों को हाइड्रोक्सीक्लोरोक्वीन दी गई है उनकी मृत्यु दर अधिक है  । अमेरिका के वेटरन्स हेल्थ एडमिनिस्ट्रेशन मेडिकल सेंटर्स में सैकड़ों मरीजों पर यह शोध किया गया है  ।
इस शोध रिपोर्ट को medrxiv.org पर प्रकाशित किया गया है  । इस शोध के लिए राष्ट्रीय स्वास्थ्य संस्थान और वर्जीनिया विश्वविद्यालय से फंडिंग मिली है  । यह शोध 368 मरीजों पर हुई है जिनमें से 97 मरीजों को हाइड्रोक्सीक्लोरोक्वीन दी गई जिनमें मृत्यु दर 27.8 फीसदी रही है, जबकि जिन 158 मरीजों को हाइड्रोक्सीक्लोरोक्वीन नहीं दी गई है उनमें मृत्यु दर 11.4 फीसदी रही  ।  
यह पाया गया कि दो समूहों की मृत्यु दर में कोई सांख्यिकीय अंतर नहीं था, लेकिन जिन लोगों को दवा दी गई उनकी हृदय गति समान्य नहीं थी  ।हालांकि इस शोध को अभी तक किसी मेडिकल जर्नल में प्रकाशित नहीं किया गया है और ना ही इसकी अभी तक समीक्षा हुई है  । ऐसे में इस रिपोर्ट को फाइनल रिपोर्ट नहीं माना जा सकता  ।

शोधकर्ता इस बात का भी पता लगा रहे हैं कि कहीं हाइड्रॉक्सीक्लोरोक्वीन और एंटीबायोटिक एजिथ्रोमाइसिन का डोज देने के कारण मरीजों को वेंटिलेटर पर जाने की जरूरत तो नहीं पड़ रही है, हालांकि रिपोर्ट में यह भी कहा गया है कि इस बात का अभी तक कोई प्रमाण नहीं मिला है कि हाइड्रॉक्सीक्लोरोक्वीन देने के बाद किसी को वेंटिलेटर की जरूरत पड़ी है  । वहीं अभी कोरोना के इलाज के लिए अमेरिकी खाद्य और औषधि प्रशासन की ओर से किसी दवा को मंजूरी नहीं दी गई है  ।

हाइड्रॉक्सीक्लोरोक्वीन की बात करें तो इसका इस्तेमाल मलेरिया जैसी बीमारियों में सालों से हो रहा है  । डोनाल्ड ट्रंप ने हाइड्रॉक्सीक्लोरोक्वीन को कोविद -19 के लिए "गेम चेंजर" कहा है और कहा है कि हाइड्रोक्सीक्लोरोक्वीन जबरदस्त काम करती है  । वहीं चिकित्सकों ने चेतावनी दी है कि ट्रंप के दावे में पूरी तरह से सच्चाई नहीं है  । इस पर  अध्ययन करने की आवश्यकता है कि क्या यह कोरोना के इलाज में सक्षम है?

बता दें कि हाल ही में फ्रांस में हाइड्रॉक्सीक्लोरोक्वीन को लेकर 181 मरीजों पर एक शोध किया गया था जिसमें यह बात सामने आई कि जिन मरीजों को हाइड्रॉक्सीक्लोरोक्वीन  दवा दी गई, उन्हें 48 घंटे के अंदर अस्पताल में भर्ती करना पड़ा, जबकि बाकियों के साथ ऐसा नहीं हुआ  । ऐसे में कोरोना वायरस के इलाज में हाइड्रॉक्सीक्लोरोक्वीन के इस्तेमाल को लेकर अभी संदेह ही है  ।
 
महाराष्ट्र के सीएम उद्धव ठाकरे के आवास पर तैनात महिला सुरक्षाकर्मी कोरोना पॉजिटिव
 
महाराष्ट्र के मुख्यमंत्री उद्धव ठाकरे के आधिकारिक आवास पर तैनात पुलिस इंस्पेक्टर की कोरोना टेस्ट रिपोर्ट पॉजिटिव पाई गई है  । मुख्यमंत्री उद्धव ठाकरे के आधिकारिक आवास जिसका नाम 'वर्षा बंगला' है, वहां तैनात महिला अधिकारी की रिपोर्ट आने के बाद से प्रशासन में हड़कंप मच गया है  । पुलिस अधिकारी के छह करीबियों को क्वारंटीन कर दिया गया है  । इस बात की जानकारी मुंबई पुलिस ने दी है  ।
महाराष्ट्र में लगातार बढ़ रहे कोरोना के मामलों की वजह से उद्धव ठाकरे की सरकार सवालों के घेरे में है  । हाल ही में लॉकडाउन के दौरान राज्य के पालघर में साधुओं की निर्मम हत्या कर दी गई थी  । इसके बाद से विपक्ष लगातार सरकार पर निशाना साध रहा है  ।
महाराष्ट्र में 553 नए मामले, संक्रमितों की संख्या 5229 हुई  महाराष्ट्र स्वास्थ्य विभाग के अनुसार, राज्य में पिछले 24 घंटे में 553 नए कोरोना पॉजिटिव मामले सामने आए हैं और 19 लोगों की मौत हुई है  । इसके बाद राज्य में कोरोना पॉजिटिव की कुल संख्या 5229 हो गई है और कोरोना संक्रमण से मरने वालों की संख्या 251 हो गई है  ।
 
बिल गेट्स ने पीएम मोदी को लिखी चिट्ठी, कोरोना पर उठाए जा रहे कदमों की सराहना की
 
देश में कोरोना वायरस को रोकने के लिए प्रधानमंत्री नरेंद्र मोदी द्वारा उठाए जा रहे कदमों को लेकर माइक्रोसॉफ्ट के संस्थापक बिल गेट्स ने उनकी सराहना की है  । बिल गेट्स ने पीएम मोदी को पत्र लिखकर कहा है कि मुझे खुशी है कि आपकी सरकार कोविड-19 से निपटने में अपनी असाधारण डिजिटल क्षमताओं का पूरी तरह से उपयोग कर रही है  ।
माइक्रोसॉफ्ट संस्थापक ने अपने पत्र में लिखा कि हम आपके नेतृत्व, आप और आपकी सरकार द्वारा उठाए जा रहे सक्रिय कदमों की सराहना करते हैं, जिसने कोरोना संक्रमण की रफ्तार कम करने को लेकर विभिन्न उपाय किए हैं  ।
उन्होंने लिखा कि आपकी सरकार द्वारा राष्ट्रीय लॉकडाउन को अपनाना, क्वारंटीन करना, आइसोलेशन के लिए हॉटस्पॉट की पहचान करने के लिए परीक्षण बढ़ाना, स्वास्थ्य प्रणाली की प्रतिक्रिया को मजबूत करने जैसे कदम उठाना सराहनीय है  । इसके अलावा स्वास्थ्य व्यय में वृद्धि कर स्वास्थ्य प्रणाली को मजबूत करना, शोध एवं विकास (आर एंड डी) और डिजिटल नवाचार को बढ़ावा देना भी तारीफ योग्य है  ।  गेट्स ने पीएम को लिखा कि मुझे खुशी है कि आपकी सरकार कोविड-19 से निपटने में अपनी असाधारण डिजिटल क्षमताओं का पूरी तरह से उपयोग कर रही है  । उन्होंने लिखा कि आपकी सरकार द्वारा कोरोना वायरस ट्रैकिंग, संपर्क ट्रेसिंग और लोगों को स्वास्थ्य सेवाओं से जोड़ने के लिए आरोग्य सेतु डिजिटल एप लॉन्च करना सराहनीय है  । 

माइक्रोसॉफ्ट संस्थापक ने लिखा कि मैं आपको सभी भारतीयों के लिए पर्याप्त सामाजिक सुरक्षा सुनिश्चित करने की आवश्यकता के साथ स्वास्थ्य अनिवार्यता को संतुलित करते हुए देखने के लिए आभारी हूं  । 
 




















