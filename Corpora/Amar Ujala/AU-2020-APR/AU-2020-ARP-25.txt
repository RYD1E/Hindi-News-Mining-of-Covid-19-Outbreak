थोड़ी देर में पीएम मोदी करेंगे मन की बात, लॉकडाउन पर मांग सकते हैं जनता का सहयोग!
 
प्रधानमंत्री नरेंद्र मोदी रविवार सुबह 11 बजे रेडियो कार्यक्रम ‘मन की बात’ के जरिये देशवासियों को फिर संबोधित करेंगे  । पीएम ने खुद ट्वीट कर बताया है कि इस बार होने वाले मन की बात कार्यक्रम के लिए लोगों से कई तरह के व्यावहारिक सुझाव मिले हैं  । माना जा रहा है कि हर महीने के अंतिम रविवार को होने वाले इस कार्यक्रम में पीएम मोदी फिर कोरोना वायरस और लॉकडाउन के मुद्दे पर लोगों के सामने अपने विचार रख सकते हैं  । दूसरे चरण का लॉकडाउन 3 मई को खत्म हो रहा है  । प्रधानमंत्री का यह इस साल का चौथा और मन की बात का कुल 64वां संस्करण होगा  । मोदी ने 12 अप्रैल को ट्वीट कर कहा था कि इस महीने की मन की बात 26 तारीख को होगी  । उन्होंने इसके लिए लोगों से सुझाव मागे थे  । 
पीएम लॉकडाउन पर मांग सकते हैं जनता का सहयोग!
केंद्र सरकार के रणनीतिकारों से प्राप्त जानकारी के अनुसार प्रधानमंत्री एक बार फिर जनता का सहयोग मांग सकते हैं  । वह मन की बात कार्यक्रम में देश की जनता को संक्रमण की गंभीरता का संक्षिप्त अहसास कराते हुए सोशल डिस्टेंसिंग बनाए रखने, स्वास्थ्यकर्मियों, सुरक्षा बलों और सरकार के दिशानिर्देशों की अनुपालना का सहयोग मांगेंगे  ।
प्रधानमंत्री ने इस बार 'मन की बात' के कार्यक्रम को पंचायत स्तर पर चर्चा करने के बाद रूप दिया है  । ताजा हालात को लेकर कैबिनेट सेक्रेटरी ने भी राज्यों के मुख्य सचिवों और पुलिस महानिदेशकों से बात की है  ।
क्या है अंदेशा
देश 25 मार्च 2020 से कोविड-19 संक्रमण को फैलने से रोकने के लिए पूरी ऊर्जा के साथ प्रयास कर रहा है, लेकिन केंद्र सरकार की चुनौती में कोई खास कमी नहीं आई है  । केंद्रीय स्वास्थ्य मंत्रालय के आंकड़ों के अनुसार देश में कोविड-19 संक्रमण से रिकवरी की दर 20 फीसदी तो संक्रमितों के मृत्यु की दर तीन फीसदी बनी हुई है  ।
रिकवरी दर में कोई उत्साहजनक परिणाम अभी तक नहीं आ सका है  । महाराष्ट्र, गुजरात, राजस्थान, दिल्ली और मध्य प्रदेश कोविड-19 संक्रमण को लेकर गंभीर चेतावनी दे रहे हैं  । इन पांच राज्यों में कोविड-19 के कुल 65 फीसदी संक्रमित सामने आए हैं  । उत्तर प्रदेश में भी संक्रमितों की संख्या लगातार बढ़ रही है  ।
केंद्र सरकार की टीम कर रही है काम
नीति आयोग के सदस्य और कोविड-19 को लेकर बनी उच्चस्तरीय समिति के प्रमुख डा. विनोद पॉल के अनुसार कोविड-19 के संक्रमण की गहराई का पता लगाने के लिए केंद्र सरकार की टीम लगी हुई है  । डा. पॉल ने अमर उजाला को बताया कि वायरस के संक्रमण पर वैक्सीन के माध्यम से ही काबू पाया जा सकता है  । उनकी जानकारी यही है कि जब तक ऐसा नहीं होता वायरस का संक्रमण फैलता रहता है  ।

डा. पॉल का कहना है कि इस संक्रमण पर पूरी तरह से काबू पाने में एक सवा साल लग सकते हैं  । वहीं अमेरिका समेत दुनिया के वायरोलॉजिस्ट, चिकित्सा विज्ञानी और माइक्रोबॉयलॉजी के विशेषज्ञ मई महीने से भारत में कोविड-19 का संक्रमण बढ़ने, जून-जुलाई तक खतरनाक स्वरूप लेने की चेतावनी दे रहे हैं  ।

इस तरह की तमाम संभावनाओं को देखते हुए को प्रधानमंत्री नरेंद्र मोदी और उनकी टीम संयम के साथ उच्चस्तरीय सावधानी बरत कर चल रही है  ।
 

कोविड-19: एक दिन में संक्रमितों के बढ़ने की सबसे धीमी रही रफ्तार
 

देश में कोरोना वायरस के बढ़ते मामलों के बीच शनिवार को अच्छी खबर आई है  । अभी तक औसतन हर 9.1 दिन में मरीज दोगुने हो रहे थे  । परंतु शुक्रवार सुबह 8 बजे से शनिवार 8 बजे के बीच देश में 6 फीसदी की दर से नए मरीज बढ़े  । देश में 100 मामले सामने आने के बाद से किसी एक दिन में मरीजों के बढ़ने की यह सबसे कम दर है  । 
दरअसल, कोविड-19 को लेकर उच्चाधिकार प्राप्त मंत्रिसमूह (जीओएम) की 13 वीं बैठक केंद्रीय स्वास्थ्य मंत्री हर्षवर्धन की अध्यक्षता में शनिवार को हुई  । इस दौरान जीओएम को कोविड-19 संक्रमण के मामलों का इलाज कर रहे विशेष अस्पतालों का राज्यवार ब्योरा,, व्यक्तिगत सुरक्षा उपकरण (पीपीई किट), एन 95 मास्क, दवाइयां, वेंटिलेटर और ऑक्सीजन सिलेंडर सहित अन्य की उपलब्धता की जानकारी दी गई  ।
बढ़ रही संक्रमितों की संख्या हालांकि केंद्रीय स्वास्थ्य और परिवार कल्याण मंत्रालय की ओर से जारी आंकड़ों के मुताबिक, पिछले 24 घंटे में 1490 नए मामले सामने आए और 56 लोगों की मौत हो गई है  । इसके बाद देशभर में कोरोना पॉजिटिव मामलों की कुल संख्या 24,942 हो गई है, जिसमें 18953 सक्रिय हैं, 5210 लोग स्वस्थ हो चुके हैं या उन्हें अस्पताल से छुट्टी दे दी गई है और 779 लोगों की मौत हो गई है  ।

24 घंटे में सबसे ज्यादा मौत
मंत्रालय ने कहा कि वायरस के कारण 24 घंटे में देशभर में 56 मरीजों की मौत हो गई  । यह अब तक देश में 24 घंटे में हुई मौतों की सबसे अधिक संख्या है  ।

गुजरात: आज 256 नए मामले मिले
गुजरात में प्रदेश के स्वास्थ्य विभाग ने शनिवार को जानकारी दी कि आज प्रदेश में कोरोना के 256 नए मामले सामने आए हैं  । राज्य में कुल मामले अब 3071 हो गए हैं, जिनमें 282 डिस्चार्ज/ठीक और 133 मौतें शामिल हैं  ।

मुंबई में आज 281 नए मामले, 12 लोगों की मौत
मुंबई में शनिवार को 281 नए मामले सामने आए और 12 लोगों की मौत हो गई है  । शहर में कुल संक्रमितों की संख्या 4870 हो गई है  । 167 मरीज ठीक हो गए हैं  । कुल 762 मरीजों को डिस्चार्ज कर दिया गया है  । सार्वजनिक स्वास्थ्य विभाग ने बताया कि अब तक मुंबई शहर में 191 लोगों की मौत हो चुकी है  । शनिवार को ही मुंबई में कोरोना पॉजिटिव 57 वर्षीय एक हेड कॉन्स्टेबल का निधन हो गया  ।

उत्तराखंड में कोई नया मामला नहीं
राज्य के स्वास्थ्य विभाग ने जानकारी दी कि शनिवार को प्रदेश में कोरोना का कोई मामला दर्ज नहीं हुआ है  । यहां कुल 48 मामले हैं  ।

ओडिशा में कुल कोरोना पॉजिटिव मामलों की संख्या 94
स्वास्थ्य विभाग ने बताया कि ओडिशा में कुल कोरोना पॉजिटिव मामलों की संख्या 94 हो गई है, जिनमें से 33 को ठीक होने के बाद छुट्टी दे दी गई है  । अब तक एक मौत की सूचना है  ।
पंजाब: 10 नए मामले
पंजाब के स्वास्थ्य विभाग की ओर से बताया गया कि आज 10 नए मामले सामने आए हैं  । इसी के साथ राज्य में कोरोना संक्रमितों की कुल संख्या 308 हो गई है  ।

हरियाणा: गुरुग्राम में आज चार पॉजिटिव मामले
हरियाणा के गुरुग्राम में शनिवार को चार पॉजिटिव मामले सामने आए हैं  । जिले में कुल पॉजिटिव मामले 51 हो गए हैं, जिनमें 16 सक्रिय मामले शामिल हैं  ।

चंडीगढ़: एक नया मामला
चंडीगढ़ में शनिवार को एक नया मामला सामने आया है  । इसी के साथ केंद्र शासित प्रदेश में कुल मामलों की संख्या 28 हो गई है  ।

तमिलनाडु में 66 नए मामले और एक की मौत
तमिलनाडु में शनिवार को 66 नए मामले सामने आए हैं और एक की मौत हो गई है  । राज्य में कोरोना के कुल मामले 1821 हो गए हैं  ।

पश्चिम बंगाल में कोरोना के कुल 423 सक्रिय मामले
पश्चिम बंगाल में शनिवार को 38 नए मामले सामने आए  । इसके साथ ही राज्य में कुल मामलों की संख्या 541 हो गई  । इनमें से 423 सक्रिय मामले हैं  ।
59 हजार वेंटिलेटर बनाने का आर्डर
मंत्रालय ने एक बयान में कहा गया है कि इसके अलावा स्वदेशी कंपनियों के जरिए वेंटिलेटर का उत्पादन भी शुरू हो गया है और नौ कंपनियों को 59000 से अधिक वेंटिलेटर बनाने का आर्डर दिया गया है  ।

रोज बन रहे एक लाख मास्क
मंत्रालय ने कहा कि आज की तारीख तक, एक लाख से अधिक किट और एन 95 मास्क देश में प्रतिदिन बन रहे हैं  । अभी देश में पीपीई के 104 स्वदेशी विनिर्माता और एन 95 मास्क के तीन विनिर्माता हैं  ।

मृत्यु दर 3.1 प्रतिशत
मंत्रालय ने जीओएम को बताया कि अभी देश में कोरोना वायरस संक्रमण से मृत्यु दर 3.1 प्रतिशत है, जबकि (संक्रमित) मरीज के संक्रमण मुक्त होने की दर 20 प्रतिशत से अधिक है  । मंत्रालय ने कहा कि देश में (संक्रमण के) मामलों के दोगुना होने की औसत दर अभी 9.1 दिन है  । अभी तक 5,062 लोग संक्रमण मुक्त हो चुके हैं  । 

 
विश्व स्वास्थ्य संगठन ने कहा: एक से ज्यादा बार भी संक्रमित कर सकता है कोरोना वायरस
 
विश्व स्वास्थ्य संगठन (डब्ल्यूएचओ) ने वैश्विक महामारी कोरोना वायरस को लेकर एक बार फिर दुनिया को चेताया है  । उसका कहना है कि कोविड-19 से बचने के लिए इससे संक्रमित मरीजों और अन्य मामलों का पता लगा लेना और इलाज करा लेना ही काफी नहीं है, क्योंकि यह ठीक हुए शख्स को दोबारा संक्रमित कर सकता है  । इसके साथ ही डब्ल्यूएचओ ने भविष्य में 'इम्युनिटी पासपोर्ट' जारी किए जाने के विचार को भी खारिज किया है  ।

दरअसल, डब्ल्यूएचओ ने शनिवार को जारी किए गए अपने एक बयान में यह बातें में कही हैं  । अंतरराष्ट्रीय संस्था ने यह बात 'इम्युनिटी पासपोर्ट' जारी करने के सुझाव के बाद कही है  । असल में कुछ देशों की सरकारों ने सुझाव दिया है कि जिन लोगों में कोरोना के खिलाफ अच्छी प्रतिरोधक क्षमता या एंटीबॉडी पाई गई है, उन्हें 'इम्युनिटी पासपोर्ट' जारी किया जा सकता है  । संयुक्त राष्ट्र की एजेंसी ने 24 अप्रैल के अपने इस बयान में यह भी कहा है कि अभी तक ऐसा कोई सबूत नहीं मिला है कि जो लोग कोविड-19 से संक्रमित होने के बाद इलाज दिए जाने पर ठीक हुए हैं और उनके शरीर में वायरस से लड़ने के लिए पर्याप्त मात्रा में एंटीबॉडी मौजूद हैं, उन्हें दूसरी बार संक्रमण नहीं हो सकता है  ।

कुछ सरकारों ने सुझाव दिया था कि कोरोना से लड़ने वाली एंटीबॉडी वाले लोगों को 'इम्युनिटी पासपोर्ट' या जोखिम मुक्त प्रमाण पत्र जारी किया जा सकता है  । ऐसा इसलिए ताकि वह सभी अपने काम पर लौट सकें और इससे जुड़ी जरूरी यात्राएं कर सकें  । बयान के अनुसार, ऐसा माना जा रहा है कि इन लोगों के दोबारा संक्रमित होने का खतरा काफी कम होगा  ।

संस्था ने बयान में चेतावनी देते हुए कहा गया है कि इस तरह का प्रमाण पत्र जारी करने पर लोग सार्वजनिक स्वास्थ्य से जुड़े मार्गदर्शन या दिशा—निर्देशों का उल्लंघन या अनदेखी कर सकते हैं, जिससे संक्रमण फैलने का खतरा और भी ज्यादा बढ़ सकता है  ।

डब्ल्यूएचओ ने कहा कि इस समय कई देशों में कोरोना के खिलाफ जंग के लिए एंटीबॉडी को लेकर टेस्ट, अध्ययन आदि किए जा रहे हैं  । इससे यह जानने की कोशिश की जा रही है कि संक्रमण से ठीक होने के बाद इस वायरस से लड़ने के लिए लेाग किस हद तक प्रतिरोधक क्षमता हासिल कर पाते हैं  ।
 


















