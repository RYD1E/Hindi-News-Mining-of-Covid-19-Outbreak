अब खाने की शिकायत को लेकर गुजरात के सूरत शहर में सड़कों पर निकले 300 से ज्यादा मजदूर
 
गुजरात के सूरत शहर में लगातार दूसरे दिन बुधवार को भी प्रवासी मजदूर लॉकडाउन का उल्लंघन कर बाहर सड़कों पर निकल आए  । पुलिस ने बताया कि खाने की शिकायत को लेकर ये लोग बाहर निकले  । 
एसीपी डीजे चावडा ने बताया कि करीब 300 प्रवासी मजदूर बुधवार शाम करीब चार बजे पंडोल के वेद रोड पर इकट्ठा हो गए  । इनकी शिकायत बहुत ही छोटी सी थी कि उनके लिए जो खाने की व्यवस्था की गई है, वह सही नहीं है  । 
देश में लॉकडाउन की वजह से यूपी, बिहार और ओडिशा से आए हजारों मजदूर यहां फंसे हुए हैं  । ये मजदूर यहां की फैक्टरियों में काम करते हैं  । कई एनजीओ की मदद से प्रशासन ने इनके लिए खाने की व्यवस्था की हुई है  ।   एसीपी चावडा ने बताया, 'मजदूरों के एक समूह की मांग थी कि उनके घरों के पास खाना मुहैया कराया जाए जबकि दूसरा अपने घर के पास यह सेवा चाहता है  । इनकी यह भी शिकायत है कि जो खाना उन्हें दिया जा रहा है, उसमें स्वाद नहीं है  । अच्छी बात यह है कि पुलिस ने इस मुद्दे को समय पर सुलझा लिया और मजदूरों को वापस भेज दिया  ।'

इससे पहले मंगलवार को भी सूरत के वारछा क्षेत्र में बहुत से प्रवासी मजदूर बाहर निकल आए थे  । उनकी मांग थी कि उन्हें उनके गृह राज्य जाने दिया जाए  । सूरत में मंगलवार की शाम दूसरे राज्यों से यहां आए सैकड़ों मजदूर एकत्र हो गए  । ये मजदूर उन्हें उनके घर भेजने की मांग कर रहे थे  । ये मजदूर शहर के वारछा इलाके में सड़क पर बैठ गए और मांग करने लगे कि उन्हें उनके घर जाने की अनुमति मिलनी चाहिए  । इससे पहले महाराष्ट्र की राजधानी मुंबई में बांद्रा स्टेशन पर हजारों की संख्या में प्रवासी मजदूरों की भीड़ घर जाने के लिए इकट्ठा हो गई थी  । यहां वे अपने-अपने घर जाने देने की मांग कर रहे थे  ।
 
कोरोना: पिछले 24 घंटे में 1076 नए मामले, भारत में अब तक सामुदायिक प्रसारण नहीं
 
देश में कोरोना वायरस के बढ़ते मामलों को लेकर स्वास्थ्य एवं परिवार कल्याण मंत्रालय और आईसीएमआर ने बुधवार को संयुक्त संवाददाता सम्मेलन करते हुए बताया कि चमगादड़ से इंसान में इस तरह वायरस आने की घटना बहुत दुर्लभ है  । ऐसा 1000 साल में एक बार होता है  । 
भारतीय आयुर्विज्ञान अनुसंधान परिषद (आईसीएमआर) की तरफ से डॉक्टर आर गंगाखेडकर ने बताया कि चीन में हुए शोध के अनुसार, यह पाया गया कि कोरोना वायरस चमगादड़ों में उत्पन्न हुआ, फिर यह पैंगोलिन तक पहुंच गया होगा और इसके बाद पैंगोलिन से होते हुए यह वायरस मनुष्यों में पहुंच गया  । 
 गंगाखेडकर ने कहा कि हमने भी जांच की, जिसमें हमने पाया कि दो प्रकार के चमगादड़ थे, जिनमें कोरोना वायरस पाया गया लेकिन वह मनुष्यों को प्रभावित करने में सक्षम नहीं था  । उन्होंने कहा कि यह दुर्लभ है, शायद 1000 वर्षों में एक बार यह चमगादड़ से मनुष्यों में स्थानांतरित हो जाता है  ।
 



देश के जिलों को तीन श्रेणियों में वर्गीकृत किया जाएगा

वहीं, स्वास्थ्य मंत्रालय के संयुक्त सचिव लव अग्रवाल ने बताया कि देश के जिलों को तीन श्रेणियों में वर्गीकृत किया जाएगा  । इनमें हॉटस्पॉट जिले, गैर-हॉटस्पॉट जिले और ग्रीन जोन जिले शामिल होंगे  । पहली दो श्रेणियों में वो जिले आएंगे, जहां मामले सामने आ रहे हैं  । जबकि तीसरा जोन वो होगा, जहां कोरोना के नए मामले नहीं आ रहे हैं  । उन्होंने बताया कि पिछले 24 घंटे में देश में कोरोना के 1076 नए मामले सामने आए हैं  ।

अग्रवाल ने बताया कि कैबिनेट सचिव ने बुधवार को सभी मुख्य सचिवों, डीजीपी, स्वास्थ्य सचिवों, कलेक्टरों, एसपी, नगर आयुक्तों और सीएमओ के साथ एक वीडियो कॉन्फ्रेंस आयोजित की, जिसमें हॉटस्पॉट्स क्षेत्रों पर चर्चा की गई  । 

उन्होंने बताया कि क्षेत्र स्तर पर वायरस के प्रसार को रोकने के लिए उठाए जा रहे कदमों को लेकर दिशानिर्देश भी दिया गया  । साथ ही राज्यों ने कोविड-19 हॉटस्पॉट से निपटने के लिए दिशानिर्देश भी जारी किए हैं  । सचिव ने बताया कि इन हॉटस्पॉट्स क्षेत्रों में घर-घर जाकर सर्वेक्षण भी किया जाएगा  ।

संयुक्त सचिव ने कहा कि जिन जिलों को हॉटस्पॉट घोषित नहीं किया गया है, लेकिन वहां मामले सामने आ रहे हैं, उन्हें लगातार काम करने की जरूरत है  । उन्होंने कहा कि ऐसे जिलों को रोकथाम रणनीति शुरू करनी चाहिए  । 

अग्रवाल ने देश में कोरोना वायरस के सामुदायिक प्रसारण को लेकर बताया कि भारत में अब तक कोई सामुदायिक प्रसारण नहीं हुआ है, केवल कुछ स्थानीय प्रकोप हुए हैं  । उन्होंने बताया कि विशेष दल नए कोविड-19 मामलों की खोज करेंगे और नमूने एकत्र किए जाएंगे  । साथ ही नमूने के मानदंडों के अनुसार इसका परीक्षण किया जाएगा  ।
 
सुरक्षाबलों ने बना डाले लाखों मास्क और पीपीई सूट, मल्टीनेशनल कंपनियों को दी टक्कर!
 
‘हम भी मैदान में हैं’ के नारे के साथ देश के सुरक्षाबलों ने गजब की फुर्ती दिखाते हुए लॉकडाउन 1.0 के दौरान पीपीई के तहत करीब 15 लाख प्रोटेक्शन सूट और मास्क बनाने का कीर्तिमान सा बना दिया है  ।
भारतीय सुरक्षाबल इस तरह से अनेक मल्टीनेशनल कंपनियों को टक्कर देते नजर आ रहे हैं  । पर्सनल प्रोटेक्टिव इक्विपमेंट यानी (पीपीई) के तहत प्रोटेक्शन सूट और मास्क बनाने में भारतीय सुरक्षा बलों ने बेहद तेजी से काम किया  ।
सेना, अर्धसैनिक बलों और कई राज्यों की पुलिस ने 21 दिन के लॉकडाउन के दौरान करीब 15 लाख से अधिक मास्क और पीपीई सूट तैयार किए हैं  । इन्हें जवानों को मुहैया कराने के अलावा आम लोगों में भी वितरित किया गया है  । इनमें 11 लाख मास्क और 4 लाख प्रोटेक्शन सूट हैं  ।
शुरू में थी तंगी, अब कर रहे हैं सप्लाई 
कोरोना के चलते लागू हुए पहले लॉकडाउन में पीपीई को लेकर देश में खासा बवाल मचा रहा  । डॉक्टर, नर्स और दूसरे मेडिकल स्टाफ को ये मास्क और सूट, नहीं मिल पा रहे थे  । देश के कई हिस्सों से ऐसी शिकायतें आईं कि कोरोना की लड़ाई में अपनी जान जोखिम में डालकर लोगों का इलाज करने वाला मेडिकल स्टाफ पीपीई के लिए जूझ रहा है  । एम्स के डॉक्टरों ने केंद्रीय गृहमंत्री अमित शाह को इस बाबत शिकायत भी दी थी  । सेना, अर्धसैनिक बल और विभिन्न राज्यों की पुलिस, लॉकडाउन को सफल बनाने के लिए आगे आई  । यहां पर इन्हें भी वही दिक्कत महसूस हुई, जो मेडिकल स्टाफ को हो रही थी  ।

ड्यूटी पर तैनात सभी जवानों को पीपीई नहीं मिल सके  । इन सबके बीच सुरक्षा बलों ने तय किया कि वे खुद पीपीई का निर्माण करेंगे  । कम से कम सूट और मास्क तो तैयार किए ही जा सकते हैं  । दूसरे देशों में ये मास्क और सूट तैयार करने की जिम्मेदारी बहुराष्ट्रीय कंपनियों को ही सौंपी जाती है  ।

हालांकि कई देशों में आर्मी विंग ने भी इसमें सहयोग दिया है  । भारत में जब सेना, डीआरडीओ, अर्धसैनिक बल और पुलिस, पीपीई तैयार करने के लिए आगे आए, तो फिर उन्होंने पीछे मुड़कर नहीं देखा  । न केवल खुद के लिए ये उपकरण बनाए, बल्कि दूसरे संगठनों एवं आम लोगों तक भी इनकी सप्लाई सुनिश्चित की  ।

लॉकडाउन 1.0 के दौरान करीब 15 लाख पीपीई तैयार कर दिए गए  ।
डिजाइन पास होते ही रातों-रात शुरू हुआ काम
देश के सबसे बड़े अर्धसैनिक बल सीआरपीएफ के डीआईजी एम. दिनाकरण बताते हैं कि जैसे ही हमारा डिजाइन पास हुआ, हमने अपनी अधिकांश यूनिटों में काम शुरू करवा दिया  । देखते देखते लाखों की संख्या में पीपीई तैयार कर दिए गए  ।

आईटीबीपी ने भी हाई क्वॉलिटी वाले पीपीई का निर्माण शुरू कर दिया  । बीएसएफ की यूनिटों में भी मास्क और सूट बनने लगे  । आईटीबीपी प्रवक्ता विवेक पांडे के अनुसार, हमारे जवान अपने फेब्रिकेशन सेंटर में पर्सनल प्रोटेक्शन इक्विपमेंट और मॉस्क बना रहे हैं  ।

इन उपकरणों को तैयार करने से पहले एनआईटीआरए और एम्स के तकनीकी विशेषज्ञों के सामने इनका ट्रायल किया जाता है  । डीआरडीओ ने लॉकडाउन के दौरान करीब 20 हजार लीटर सैनिटाइजर तैयार किया था  ।

दिल्ली पुलिस को दस हजार लीटर सैनिटाइजर दिया गया  । इसके अलावा विभिन्न सुरक्षा एजेंसियों को भारी संख्या में मास्क भी मुहैया कराए गए  । डीआरडीओ की तर्ज पर विभिन्न केंद्रीय अर्धसैनिक बलों और राज्य पुलिस ने भी अपने स्तर पर पीपीई का निर्माण करना शुरू कर दिया  ।

सेना के तीनों अंग भी अपने स्टाफ एवं आम लोगों के लिए भारी संख्या में पीपीई उपकरण बना रहे हैं  । बॉर्डर के आसपास रह रहे लोगों को अर्धसैनिक बलों ने अपनी यूनिटों में बने पीपीई वितरित किए हैं  ।
 






















