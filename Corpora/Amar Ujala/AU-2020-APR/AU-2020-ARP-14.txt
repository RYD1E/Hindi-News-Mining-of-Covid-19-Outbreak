देश में कोरोना के लिए 602 अस्पताल तैयार, तीन महीने तक 80 करोड़ लोगों को मुफ्त अनाज देगी सरकार


देश में कोरोना वायरस के बढ़ते मामलों को लेकर स्वास्थ्य एवं परिवार कल्याण मंत्रालय और आईसीएमआर ने मंगलवार को संयुक्त संवाददाता सम्मेलन करते हुए बताया कि देश में पिछले 24 घंटे में कोरोना के 1463 नए मामले सामने आए हैं और 29 लोगों की मौत हुई है  । यह एक दिन में संक्रमितों की सबसे अधिक संख्या है  । 
स्वास्थ्य मंत्रालय के संयुक्त सचिव लव अग्रवाल ने बताया कि इस खतरनाक वायरस से अब तक 1190 लोग ठीक हो चुके हैं  । उन्होंने बताया कि कल 179 लोग इलाज के बाद ठीक हुए और उन्हें अस्पताल से छुट्टी दे दी गई  । सचिव ने बताया कि अब तक इस वायरस से देश में कुल 10,815 लोग संक्रमित हो चुके हैं और 353 लोगों की मौत हुई है  । (यह अपडेट संख्या शाम 5:45 बजे की है)
अग्रवाल ने देश में संक्रमण की चेन को लेकर बताया कि यदि किसी विशिष्ट जगह पर 28 दिनों तक कोविड-19 का कोई मामला रिपोर्ट नहीं किया जाता है, तो हम कह सकते हैं कि हम वायरस के ट्रांसमिशन (फैलने) की श्रृंखला को तोड़ने में सक्षम हैं  । डब्ल्यूएचओ ने भारत में स्थिति को संतोषजनक बताया
अग्रवाल ने वैश्विक स्तर पर इस महामारी के प्रकोप को देखते हुए, विश्व स्वास्थ्य संगठन (डब्ल्यूएचओ) के आंकड़ों के हवाले से भारत में स्थिति को संतोषजनक बताया  । उन्होंने कहा कि डब्ल्यूएचओ के आंकड़ों के अनुसार पिछले 24 घंटों में पूरे विश्व में कोरोना संक्रमण के कुल 76,498 मामले सामने आए और 5702 संक्रमित मरीजों की मौत हुई  ।

देश में कोरोना समर्पित 602 अस्पताल 
संयुक्त सचिव ने बताया कि देश में कोरोना वायरस से लड़ने के लिए जमकर प्रयास किए जा रहे हैं  । उन्होंने बताया कि कोविड-19 के लिए समर्पित 602 अस्पतालों में 1,06,719 आईसोलेशन बेड और आईसीयू बेड तैयार हैं  ।

देश के विभिन्न शहरों को 20 अप्रैल तक मूल्यांकन के बाद छूट दी जाएगी
अग्रवाल ने बताया कि प्रधानमंत्री नरेंद्र मोदी ने तीन मई तक लॉकडाउन की अवधि को बढ़ाने की घोषणा की है  । इस दौरान लॉकडाउन के मानकों के पालन को सुनिश्चित करने के लिए प्रत्येक शहर के प्रयासों का 20 अप्रैल तक मूल्यांकन किया जाएगा  । इसके आधार पर बेहतर काम करने वाले शहरों को लॉकडाउन से आंशिक छूट दी जाएगी  ।

अग्रवाल ने स्पष्ट किया कि सशर्त छूट मिलने के बाद अगर उस शहर में शर्तों के पालन में कोई लापरवाही पाई गई तो छूट वापस भी ली जा सकेगी  । अग्रवाल ने कहा कि शहरों के मूल्यांकन की क्या पद्धति होगी, इसे मंत्रालय द्वारा जल्द सार्वजनिक किया जाएगा  ।

छह सप्ताह तक चलने लायक किट मौजूद
भारतीय आयुर्विज्ञान अनुसंधान परिषद (आईसीएमआर) की तरफ से आर गंगाखेडकर ने कहा कि हमने कल बताया था कि हमारे पास छह सप्ताह तक चलने लायक किट मौजूद हैं  । उन्होंने बताया कि हमें आरटी-पीसीआर किट की एक और किस्त मिली है, इस प्रकार हमारे पास पर्याप्त किट है  । इसका अनिवार्य रूप से मतलब होगा कि हम लंबे समय तक जांच करने में सक्षम होंगे  ।

कल तक कोरोना के 2,31,902 नमूनों की जांच की गई
गंगाखेडकर ने बताया कि इसके अतिरिक्त आरटी-पीसीआर किट (रिवर्स ट्रांसक्रिप्शन-पॉलीमरेज चेन रिएक्शन) के लिए लगभग 33 लाख किट का ऑर्डर दिया जा रहा हैं और 37 लाख रैपिड किट के किसी भी समय आने की उम्मीद है  ।  

उन्होंने बताया कि देश में कोरोना वायरस संक्रमण के लिए अभी तक 2,31,902 नमूनों की जांच की गई है  । इनमें सोमवार से अब तक 21635 नमूनों की जांच भी शामिल है  । इनमें 18644 नमूनों का परीक्षण सरकारी प्रयोगशालाओं में और 2991 परीक्षण निजी प्रयोगशालाओं में किए गए  ।

32 करोड़ गरीबों को 29,352 करोड़ रुपये का नकद समर्थन दिया गया
संवाददाता सम्मेलन में वित्त मंत्रालय की तरफ से राजेश मल्होत्रा ने बताया कि प्रधानमंत्री गरीब कल्याण पैकेज को तेजी से लागू करने के लिए उच्चतम स्तर पर निगरानी की जा रही है  । उन्होंने बताया कि कल तक, 32 करोड़ से अधिक गरीबों को पैकेज के तहत 29,352 करोड़ रुपये का नकद समर्थन दिया गया है  ।

5.29 करोड़ लाभार्थियों को मुफ्त राशन दिया गया
मल्होत्रा ने बताया कि प्रधानमंत्री गरीब कल्याण अन्न योजना के तहत 5.29 करोड़ लाभार्थियों को खाद्यान्न के रूप में मुफ्त राशन दिया गया है  । साथ ही वितरण के लिए 3,985 मीट्रिक टन दलहन विभिन्न राज्यों और केंद्रशासित प्रदेशों में भेजा गया है  ।

तीन महीने तक 80 करोड़ लोगों को मुफ्त अनाज दिया जाएगा
संवाददाता सम्मेलन में गृह मंत्रालय की संयुक्त सचिव पुण्य सलिला श्रीवास्तव ने बताया कि देश में लॉकडाउन बढ़ने पर भी लोगों को परेशानी का सामना नहीं करना पड़ेगा  । उन्होंने बताया कि 80 करोड़ लोगों को अगले तीन महीने तक पांच किलो अनाज दिया जाएगा  । इस संबंध में राज्यों और केंद्रशासित प्रदेशों के लिए अतिरिक्त खाद्यान का आवंटन किया गया है  ।

22 लाख मीट्रिक टन अनाज राज्यों और केंद्रशासित प्रदेशों को दिया गया
श्रीवास्तव ने बताया कि 13 अप्रैल 2020 तक लगभग 22 लाख मीट्रिक टन अनाज भारतीय खाद्य निगम द्वारा राज्यों और केंद्रशासित प्रदेशों को दिया गया है  । किसी भी प्रकार की समस्या के लिए कोई भी गृह मंत्रालय के कंट्रोल रूम में संपर्क कर सकता है  । अभी तक 5000 शिकायतों का समाधान किया जा चुका है. 

श्रम एवं रोजगार मंत्रालय द्वारा 20 शिकायत केंद्र बनाए गए
गृह मंत्रालय की संयुक्त सचिव ने बताया कि श्रम एवं रोजगार मंत्रालय द्वारा देश भर में 20 शिकायत केंद्र बनाए गए है  । इनकी निगरानी मुख्य श्रम आयुक्त कर रहे हें  । यहां मजदूर अपनी समस्या की शिकायत कर सकते हैं  । उनका तुरंत निस्तारण किया जाएगा  ।
 
अहमदाबाद में देश का सबसे बड़ा कोरोना देखभाल केंद्र तैयार, 2000 मरीजों को रखने की क्षमता
 
देश में कोरोना वायरस के बढ़ते मामलों को देखते हुए सरकार ने तीन मई तक लॉकडाउन बढ़ाने का एलान किया है  । स्वास्थ्य मंत्रालय ने मंगलवार को बताया कि देश में कोरोना समर्पित 602 अस्पताल तैयार हैं  । इसी कड़ी में गुजरात के अहमदाबाद शहर में देश का सबसे बड़ा कोविड-19 देखभाल केंद्र तैयार किया गया है  । जहां 2000 मरीजों को रखा जा सकता है  । 
गुजरात में कोरोना के 617 मामले सामने आए हैं, जिनमें से अकेले अहमदाबाद में ही 346 लोग संक्रमित पाए गए हैं  । इसी के मद्देनजर अहमदाबाद के स्थानीय निकाय ने देश के सबसे बड़े कोविड-19 देखभाल केंद्र को तैयार किया है जिसमें 2000 रोगियों को रखे जाने की क्षमता है  । हालांकि इसमें वही मरीज रखे जाएंगे जिन्हें कोई और बीमारी या अन्य जटिलताएं ना हों  ।
अधिकारियों ने मंगलवार को बताया कि गुजरात विश्वविद्यालय परिसर के पास एक छात्रावास में तैयार किए गए इस केंद्र की मदद से सरकारी अस्पतालों पर पड़ रहे बोझ को कम किया जा सकेगा  । इस केंद्र में मरीजो के लिए पुस्तकालय, योग और इंडोर खेलों की सुविधा है  ।  अहमदाबाद के नगर आयुक्त विजय नेहरा ने बताया कि यहां हम 2000 मरीजों को रख सकते हैं, यह देश का पहला और सबसे बड़ा कोविड-19 देखभाल केंद्र है  । उन्होंने बताया कि इस केंद्र में आने वाले प्रत्येक मरीज को एक बिस्तर और जरूरी चीजों जैसे टूथब्रश, साबुन और बाल्टी आदि दी जाएंगी  । 

नेहरा ने बताया कि मेडिकल टीम दिन में दो बार मरीजों की जांच करेगी और एहतियात के तौर पर यह टीम यहीं रूकेगी ताकि उनके माध्यम से संक्रमण बाहर ना जा सके  । उन्होंने बताया कि मेडिकल टीम के सदस्यों की भी 14-14 दिन पर संक्रमण के लिए जांच की जाएगी  ।

केंद्र का दौरा करने के बाद उन्होंने बताया कि गुजरात में कोरोना वायरस से संक्रमण के 617 मामले हैं, जिनमें से 346 मामले अहमदाबाद के हैं  । नगर उपायुक्त नितिन सांगवान ने बताया कि केंद्र में रहने वाले मरीजों को बाहर बना हुआ भोजन दिया जाएगा  । उन्होंने बताया कि एक एम्बुलेंस का भी इंतजाम है, ताकि जरुरत पड़ने पर दिक्कत ना आए  ।
 

इन जगहों पर 20 अप्रैल से दी जा सकती है लॉकडाउन में ढील, कल दिशा-निर्देश जारी करेगी सरकार
 
वैश्विक महामारी कोरोना वायरस के प्रसार को रोकने के लिए प्रधानमंत्री नरेंद्र मोदी ने मंगलवार को लॉकडाउन की अवधि आगे बढ़ाते हुए इसे तीन मई तक लागू कर दिया है  । देश में अब तक 10,815 पुष्ट मामले सामने आ चुके हैं और 353 लोगों की मौत हो चुकी है  । देश के नाम अपने संबोधन में प्रधानमंत्री ने लॉकडाउन बढ़ाने का एलान करने के साथ यह भी कहा कि कुछ इलाकों में 20 अप्रैल के बाद लॉकडाउन में छूट दी जा सकती है  । 
इसके लिए कुछ मानक तय किए जाएंगे जिसके लिए दिशा-निर्देश बुधवार को जारी किए जाएंगे  । प्रधानमंत्री ने अपने भाषण में कहा, 20 अप्रैल तक हर राज्य, हर थाने और हर कस्बे पर नजर रखी जाएगी  । एक सप्ताह तक और सख्ती होगी  । इस बात को देखा जाएगा कि वहां लॉकडाउन का कितना पालन हो रहा है  । जिन इलाकों में हॉटस्पॉट नहीं बढ़ेंगे और स्थिति सामान्य रहेगी वहां 20 अप्रैल से लॉकडाउन में कुछ रियायत दी जा सकती है  । 
एक भी मामला आया तो नहीं मिलेगी छूट
यह साफ है कि लॉकडाउन में रियायत उन्हीं इलाकों को मिलेगी जहां 20 अप्रैल तक कोरोना का कोई मामला सामने नहीं आता है  । वहीं, 20 अप्रैल के बाद भी अगर कोई मामला सामने आता है तो यह छूट वापस ले ली जाएगी  । 
इन शहरों में 14 दिन से कोरोना का कोई मामला नहीं
स्वास्थ्य मंत्रालय ने सोमवार को बताया था देश में 15 राज्यों के 25 ऐसे जिले हैं जहां पिछले 14 दिन में कोरोना का कोई नया मामला सामने नहीं आया है  । अगर 20 अप्रैल तक यहां ऐसी स्थिति बनी रहती है तो इन्हें लॉकडाउन में रियायत मिल सकती है  । 
बता दें कि इनमें झारखंड के राजनंदगांव, दुर्ग और विलासपुर जिले, कर्नाटक के देवनगरी, उडुपी, टुमकुर और कोडगू जिले, महाराष्ट्र का गोंदिया जिला, हरियाणा के पानीपत, रोहतक और सिरसा, बिहान के पटना और मुंगेर में 14 दिन से कोई मामला नहीं मिला है  ।  वहीं, केरल के वायनाड और कोट्टयम, मणिपुर का वेस्ट इंफाल, गोवा का साउथ गोवा, जम्मू-कश्मीर का राजौरी, मिजोरम का आइजल वेस्ट, पंजाब का एसबीएस नगर, राजस्थान का प्रतापगढ़, तेलंगाना का भद्राद्रि, कोट्टागुड़म, उत्तराखंड का पौड़ी गढ़वाल और पुडुचेरी का माहे जिला भी इसी सूची में है  । 
 
मुंबई में लॉकडाउन हुआ फेल, बांद्रा स्टेशन पर इकट्ठा हुए हजारों प्रवासी, कहा- हमें घर जाना है
 
देश में कोरोना वायरस के बढ़ रहे मामलों को देखते हुए सरकार ने लॉकडाउन को तीन मई तक बढ़ाने का आदेश दिया है  । वहीं, इसके बाद से ही विभिन्न शहरों में फंसे प्रवासी मजदूरों द्वारा पलायन का प्रयास किया जा रहा है  । 
इस बीच, महाराष्ट्र की राजधानी मुंबई में बांद्रा स्टेशन पर हजारों की संख्या में प्रवासी मजदूरों की भीड़ घर जाने के लिए इकट्ठा हो गई  । यहां वे अपने-अपने घर जाने देने की मांग करने लगे  । हालांकि बाद में पुलिस द्वारा लाठी चार्ज कर उन्हें तितर-बितर किया गया  । साथ ही स्थानीय नेताओं द्वारा मजदूरों से जगह खाली करने को कहा गया  । 
 कोविड-19 के प्रसार को रोकने के लिए पिछले महीने लॉकडाउन लागू होने के बाद से दिहाड़ी मजदूर बेरोजगार हो गए हैं  । इससे उन्हें मुश्किलों का सामना करना पड़ रहा है  । हालांकि अधिकारियों और गैर-सरकारी संगठनों ने उनके भोजन की व्यवस्था की है, लेकिन उनमें से अधिकतर पाबंदियों के चलते हो रही दिक्कतों के चलते अपने मूल स्थानों को वापस जाना चाहते हैं  ।

पुलिस के एक अधिकारी के अनुसार करीब 1000 दिहाड़ी मजदूर अपराह्न करीब तीन बजे रेलवे स्टेशन के पास मुंबई उपनगरीय क्षेत्र बांद्रा (पश्चिम) बस डिपो पर एकत्रित हो गए और सड़क पर बैठ गए  ।

दिहाड़ी मजदूर पास के पटेल नगरी इलाके में झुग्गी बस्तियों में किराए पर रहते हैं, वे परिवहन सुविधा की व्यवस्था की मांग कर रहे हैं ताकि वे अपने मूल नगरों और गांवों को वापस जा सकें  । वे मूल रूप से पश्चिम बंगाल और उत्तर प्रदेश जैसे राज्यों के रहने वाले हैं  ।

एक मजदूर ने अपना नाम बताये बिना कहा कि एनजीओ और स्थानीय निवासी प्रवासी मजदूरों को भोजन मुहैया करा रहे हैं लेकिन वे लॉकडाउन के दौरान अपने मूल राज्यों को वापस जाना चाहते हैं क्योंकि बंद से उनकी आजीविका बुरी तरह से प्रभावित हुई है  । उसने कहा कि अब, हम भोजन नहीं चाहते हैं, हम अपने मूल स्थान वापस जाना चाहते हैं, हम (लॉकडाउन बढ़ाने की) घोषणा से खुश नहीं हैं  । 

पश्चिम बंगाल के मालदा के रहने वाले असदुल्लाह शेख ने कहा कि हमने लॉकडाउन के पहले चरण में अपनी बचत पहले ही खर्च कर दी है  । अब हमारे पास खाने को कुछ नहीं है, हम केवल अपने मूल स्थान वापस जाना चाहते हैं, सरकार को हमारे लिए व्यवस्था करनी चाहिए  । 

एक अन्य मजदूर, अब्दुल कय्युन ने कहा कि मैं पिछले कई वर्षों से मुंबई में हूं, लेकिन ऐसी स्थिति कभी नहीं देखी  । सरकार को हमें यहां से हमारे मूल स्थान पर भेजने के लिए ट्रेनें शुरू करनी चाहिए  । अधिकारी ने कहा कि किसी भी अप्रिय स्थिति से निपटने के लिए विरोध स्थल पर भारी पुलिस बल की तैनाती की गई है  । अन्य पुलिस थानों से कर्मियों को बुलाया गया है  ।

ट्रेनों के संचालन की अफवाह उड़ी
बताया गया है कि मंगलवार को एक अफवाह उड़ी की सरकार फिर से ट्रेनों का संचालन शुरू कर रही है  । इसके बाद आसपास के इलाकों में रहने वाले प्रवासी मजदूरों का जमावड़ा स्टेशन की तरफ पहुंच गया  । जब ये मजदूर स्टेशन पहुंचे तो पता चला कि सरकार ने तीन मई तक रेलवे संचालन बंद करने की घोषणा की है  । इस बात से मजदूर भड़क उठे  । उन्होंने मांग की कि उन्हें सरकार द्वारा उनके घर पहुंचाया जाए  । क्योंकि वह भूखे पेट रह रहे हैं  । 
आदित्य ठाकरे ने हालात को लेकर केंद्र सरकार पर लगाया आरोप
वहीं, इस मामले पर महाराष्ट्र सरकार में मंत्री और सीएम उद्धव ठाकरे के बेटे आदित्य ठाकरे ने कहा है कि बांद्रा स्टेशन पर मजदूरों का इकट्ठा होकर घर जाने की मांग करना केंद्र सरकार की विफलता है  । उन्होंने आरोप लगाया कि सरकार व्यवस्था करने में सक्षम नहीं है  । 

ठाकरे ने ट्वीट किया, 'बांद्रा स्टेशन की मौजूदा स्थिति, जिसे अब तितर-बितर कर दिया गया है या सूरत में मजदूरों द्वारा दंगा किया जाना केंद्र सरकार द्वारा प्रवासी मजदूरों के लिए घर वापस जाने के रास्ते की व्यवस्था करने में सक्षम नहीं होने का एक परिणाम है  । वे भोजन या आश्रय नहीं चाहते, वे घर वापस जाना चाहते हैं  ।'

महाराष्ट्र के पर्यावरण मंत्री ने एक के बाद एक ट्वीट कर सरकार पर आरोप लगाते हुए कहा, 'जिस दिन ट्रेनों को बंद किया गया, उसी दिन राज्य ने ट्रेनों को 24 घंटे और चलाने का अनुरोध किया था, ताकि प्रवासी मजदूर घर वापस जा सकें  ।'

आदित्य ठाकरे ने कहा, 'सीएम उद्धव ठाकरे ने इस मुद्दे को प्रधानमंत्री और देश के अन्य राज्यों के मुख्यमंत्रियों के साथ हुए वीडियो कॉन्फ्रेंसिंग में उठाया और साथ ही प्रवासी मजदूरों को उनके घर पहुंचाने में मदद करने के लिए एक रोड मैप का अनुरोध किया था  ।'

उन्होंने कहा, 'केंद्र सरकार द्वारा निर्धारित एक पारस्परिक रोड मैप काफी हद तक प्रवासी मजदूरों को एक राज्य से दूसरे राज्य में सुरक्षित और कुशलतापूर्वक घर पहुंचाने में मदद करेगा  । बार-बार इस मुद्दे को केंद्र के साथ उठाया गया है  ।'

ठाकरे ने कहा, 'गुजरात के सूरत में कानून व्यवस्था की स्थिति काफी हद तक एक समान स्थिति के रूप में देखी गई और प्रवासी मजदूरों के लिए बनाए गए सभी शिविरों से समान प्रतिक्रिया सामने आई  । कई मजदूर खाने या रहने से इंकार कर रहे हैं  । वर्तमान में महाराष्ट्र में विभिन्न आश्रय शिविरों में छह लाख से अधिक लोगों को रखा गया है  ।'
मजदूरों को लगा सीमाओं को खोलने का आदेश दिया गया, जिस कारण इकट्ठा हुई भीड़
दूसरी ओर, महाराष्ट्र के गृह मंत्री अनिल देशमुख ने कहा है कि बांद्रा स्टेशन पर इकट्ठा हुए हजारों प्रवासी मजदूरों को लगा कि प्रधानमंत्री आज राज्य की सीमाओं को फिर से खोलने का आदेश देंगे  । इस कारण मजदूरों की बड़ी तादाद वहां इकट्ठा हो गई  । 

उन्होंने बताया कि पुलिस द्वारा मजदूरों को जब यह बताया गया कि राज्य की सीमाओं को नहीं खोला जाएगा, तब जाकर स्थिति सामान्य हुई  । फिलहाल हालात पूरी तरह से काबू में है  । गृह मंत्री ने कहा कि प्रवासियों को आश्वासन दिया गया कि राज्य सरकार उनके लिए भोजन और आवास की व्यवस्था करेगी, जिसके बाद भीड़ तितर-बितर हो गई  ।

देशमुख ने कहा कि दूसरे राज्यों के लाखों मजदूर मुंबई में काम करते हैं  । उन्हें उम्मीद थी कि पीएम आज राज्यों की सीमाओं को खोलने का निर्णय देंगे  । उन्हें लगा कि वे अपने गृह राज्यों में जा सकते हैं  ।

उन्होंने कहा कि लेकिन पीएम और सीएम (उद्धव ठाकरे) ने लॉकडाउन को बढ़ाकर बहुत अच्छा निर्णय लिया है  । फिलहाल राज्य की सीमा सील रहेगी  । महाराष्ट्र से अन्य राज्यों में जाने के लिए किसी को भी अनुमति नहीं दी जाएगी  । देखमुख ने कहा कि हमने उन्हें आश्वासन दिया है कि राज्य सरकार ठहरने और भोजन की सुविधा की व्यवस्था करेगी और स्थिति अब नियंत्रण में है  ।
अमित शाह ने की सीएम उद्धव से बात
बांद्रा रेलवे स्टेशन पर मची अफरातफरी की स्थिति पर केंद्रीय गृह मंत्री अमित शाह ने भी मुख्यमंत्री उद्धव ठाकरे से बात की  । उन्होंने कहा कि इस तरह की घटनाओं से कोरोना वायरस के खिलाफ मुहिम कमजोर होगी और ऐसी घटनाओं को रोका जाना चाहिए  । उन्होंने राज्य सरकार को पूरा समर्थन देने की भी बात कही  ।
 
सरकार मजदूरों के लिए पुख्ता इंतजाम नहीं कर पा रही: भाजपा
वहीं, मुंबई में भाजपा विधायक आशीष शेलार ने आरोप लगाया है कि राज्य सरकार विस्थापित मजदूरों के लिए पुख्ता इंतजाम नहीं कर पा रही है  । इस कारण मजदूर चिंतित हैं और यहीं कारण रहा कि वे सड़कों पर उतर आए  । 

 


























