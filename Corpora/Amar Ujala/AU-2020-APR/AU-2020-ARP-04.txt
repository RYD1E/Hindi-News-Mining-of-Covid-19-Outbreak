कोरोना: पिछले 24 घंटे में 601 नए मामले, एक दिन में अबतक का सबसे बड़ा आंकड़ा
 
देश में कोरोना वायरस के मरीजों की संख्या बढ़कर 2902 हो गई है  । पिछले 24 घंटों में 601 पॉजिटिव मामले सामने आए हैं  । यह नए मरीजों की एक दिन में अभी तक की सबसे ज्यादा संख्या है  । इससे पहले 24 घंटों में इतने ज्यादा नए मामले सामने नहीं आए थे  ।
स्वास्थ्य मंत्रालय के संयुक्त सचिव लव अग्रवाल ने बताया कि अब तक भारत में कोरोना के 2,902 मामले हो गए हैं  । कल से अब तक 601 पॉजिटिव मामले सामने आए हैं, कल 12 लोगों की मौतें भी हुई हैं, कुल मौतों की संख्या 68 हो गई है और 183 लोग ठीक होकर घर जा चुके हैं  ।
 

उन्होंने आगे कहा कि 17 राज्यों में तब्लीगी जमात से संबंधित लोगों में 1023 लोग कोरोना पॉजिटिव पाए गए हैं  । कुल मामलों में 30 प्रतिशत एक जगह से संबंधित हैं  । इसीलिए हमारा हर स्तर पर एक ही प्रयास होना चाहिए कि हम मिलकर काम करें और कहीं कोई चूक न हो  ।
 

स्वास्थ्य मंत्रालय के अनुसार नौ प्रतिशत कोरोना के मरीजों की उम्र 0 से 20 साल के बीच है  । 42 प्रतिशत 20-40, 33 प्रतिशत 40-60 और 17 प्रतिशत मरीज 60 साल से ज्यादा उम्र के हैं  । वहीं, गृह मंत्रालय की संयुक्त सचिव पुण्य सलिला श्रीवास्तव ने कहा कि लगभग 22,000 तब्लीगी जमात के कार्यकर्ताओं और उनके संपर्कों को बड़े पैमाने पर क्वारंटीन में रखा गया है  ।
 

14 अप्रैल के बाद लॉकडाउन हटेगा या नहीं, लोगों का बर्ताव देख करेंगे तय: सीएम ठाकरे
 

देश में कोरोना वायरस के मामलों में तेजी से बढ़ोतरी हो रही है  । संक्रमितों के ज्यादातर मामले तब्लीगी जमात से जुड़े हुए सामने आ रहे हैं  । वही, महाराष्ट्र के मुख्यमंत्री उद्धव ठाकरे ने तब्लीगी जमात को लेकर बड़ा खुलासा किया है  । उन्होंने बताया कि महाराष्ट्र में भी इसकी अनुमति दी गई थी, लेकिन बाद में हालात के मद्देनजर इस पर रोक लगा दी गई  । 
सीएम उद्धव ने कहा कि दिल्ली में जो हुआ है वैसा हमने महाराष्ट्र में नहीं होने दिया  । इसे (तब्लीगी जमात) पहले अनुमति दी गई थी, लेकिन बाद में स्थिति को देखते हुए हमने अनुमति से इनकार कर दिया  । उन्होंने कहा कि अधिकारियों ने अब उन सभी लोगों का पता लगाया है जो हमारे राज्य से दिल्ली कार्यक्रम में गए थे  । 
ठाकरे ने यह भी कहा कि राज्य में 14 अप्रैल के बाद लॉकडाउन हटाया जाएगा या नहीं, ये लोगों के बर्ताव को देखकर तय किया जाएगा  । देखा जाएगा कि लोग सरकारी दिशा-निर्देशों का कितना पालन करते हैं  । साथ ही उन्होंने कहा कि राज्य में किसी भी प्रकार के धार्मिक, खेल आयोजन की  इजाजत नहीं दी जाएगी  ।  इसी के साथ महाराष्ट्र सीएम ने कहा कि कोविड-19 जैसा एक सांप्रदायिक वायरस भी है  । मैं उन लोगों को चेतावनी दे रहा हूं, जो नागरिकों को गलत संदेश फैला रहे हैं और ऐसे वीडियो को मजे के लिए भी अपलोड कर रहे हैं  । यह कोविड-19 वायरस कोई धर्म नहीं देखता है  ।
 
गौरतलब हो कि कोरोना वायरस का कहर देश में लगातार बढ़ता जा रहा है  । आज महाराष्ट्र में 47, उत्तर प्रदेश के आगरा में 25, राजस्थान में 19, गुजरात में 10, मध्यप्रदेश में छह और गोवा में एक नए मामले सामने आए हैं  । वहीं, राजस्थान, गुजरात, तमिलनाडु में एक-एक और मध्यप्रदेश में तीन की मौत हो गई है  । 

स्वास्थ्य और परिवार कल्याण मंत्रालय के मुताबिक, देशभर में कोरोना वायरस पॉजिटिव मामलों की कुल संख्या बढ़कर 2902 हो गई है  । इनमें 2650 सक्रिय हैं, जिनका अस्पतालों में इलाज चल रहा है  । वहीं 183 लोग स्वस्थ हो चुके हैं या उन्हें अस्पताल से छुट्टी दे दी गई है और 68 लोगों की मौत हुई है  ।
 

आयुष्मान भारत लाभार्थियों की मुफ्त कोरोना जांच और उपचार, 50 करोड़ को फायदा
 

राष्ट्रीय स्वास्थ्य प्राधिकरण (एनएचए) ने शनिवार को कहा कि आयुष्मान भारत के लाभार्थियों के लिए निजी प्रयोगशालाओं और पैनल वाले अस्पतालों में कोविड-19 की जांच और इलाज मुफ्त होंगे  । राष्ट्रीय स्वास्थ्य बीमा योजना को लागू करने वाले एनएचए ने कहा कि इससे कोरोना वायरस महामारी से निपटने में देश की क्षमता बढ़ेगी  ।
 

केंद्रीय स्वास्थ्य मंत्री डॉ. हर्षवर्धन ने भी ट्वीट कर इस बात की जानकारी देते हुए कहा कि 50 करोड़ लोगों की जांच और इलाज आयुष्मान भारत के तहत मुफ्त में किया जाएगा  । स्वास्थ्य मंत्री ने ट्वीट किया, '50 करोड़ से अधिक गरीब और कमजोर नागरिक आयुष्मान भारत के तहत मुफ्त कोरोना जांच और उपचार के लिए पात्र होंगे  । निजी अस्पतालों में परीक्षण और नामित अस्पतालों में उपचार अब भारत भर में आयुष्मान लाभार्थियों के लिए मुफ्त किया गया है  ।'  एनएचए ने एक बयान में कहा कि सरकारी केंद्रों में कोविड-19 संक्रमण का पता लगाने के लिए जांच और उपचार पहले से ही मुफ्त में उपलब्ध है  । अब स्वास्थ्य बीमा योजना के तहत पात्र 50 करोड़ से ज्यादा लोग प्राइवेट लैब के माध्यम से जांच तथा पैनल वाले अस्पतालों में इलाज का लाभ भी उठा सकेंगे  । 

एनएचए ने कहा कि आयुष्मान भारत प्रधानमंत्री जन आरोग्य योजना के तहत पैनल वाले अस्पताल अपने अधिकृत जांच केंद्रों का इस्तेमाल कर सकते हैं या किसी अधिकृत जांच केंद्र  इसके लिए जोड़ सकते हैं  । एनएचए के इस आदेश के बाद कोरोना की जांच और इलाज के लिए निजी अस्पतालों की संख्या भी बढ़ सकती है  । निजी क्षेत्र की भागीदारी होने के कारण कोविड-19 रोगियों की देखभाल में वृद्धि होगी  ।

माना जा रहा है कि आईसीआईसीआई लोम्बार्ड हेल्थ इंश्योरेंस और स्टार हेल्थ एंड एलाइड इंश्योरेंस सहित कई निजी स्वास्थ्य बीमाकर्ता कंपनियों के उठाए कदमों की वजह से सरकार ने यह निर्णय लिया है  । गौरतलब हो कि इन कंपनियों ने अपने ग्राहकों को कोविड-19 स्वास्थ्य बीमा पॉलिसी प्रदान की है  ।

वही कोरोना वायरस का कहर देश में लगातार बढ़ता जा रहा है  । आज महाराष्ट्र में 47, उत्तर प्रदेश के आगरा में 25, राजस्थान में 19, गुजरात में 10, मध्यप्रदेश में छह और गोवा में एक नए मामले सामने आए हैं  । वहीं, राजस्थान, गुजरात, तमिलनाडु में एक-एक और मध्यप्रदेश में तीन की मौत हो गई है  । 

स्वास्थ्य और परिवार कल्याण मंत्रालय के मुताबिक, देशभर में कोरोना वायरस पॉजिटिव मामलों की कुल संख्या बढ़कर 2902 हो गई है  । इनमें 2650 सक्रिय हैं, जिनका अस्पतालों में इलाज चल रहा है  । वहीं 183 लोग स्वस्थ हो चुके हैं या उन्हें अस्पताल से छुट्टी दे दी गई है और 68 लोगों की मौत हुई है  ।
 




















