लॉकडाउन में ऑनलाइन इलाज का चला ट्रेंड, अस्पताल की भीड़ हुई कम
  
चीन के छोटे से शहर से शुरू हुआ कोरोना वायरस आज पूरी दुनिया में महामारी का रूप ले चुका है  । कोरोना महामारी को फैलने से रोकने के लिए लोग अपने घरों में कैद हैं  । ऐसे में लोगों की निर्भरता इंटरनेट पर है  । स्कूल, कॉलेज की क्लासेज भी ऑनलाइन ही हो रही हैं  । इसी बीच एक नया ट्रेंड टेलीमेडिसिन का शुरू हुआ है  । 
टेलीमेडिसिन का मतलब फोन या वीडियो कॉल पर इलाज करवाना है  । लॉकडाउन की स्थिति में विश्व स्वास्थ्य संगठन ने भी टेलीमेडिसिन की सलाह दी है ताकि अस्पताल में लोग कम-से-कम पहुंचें  । उम्मीद की जा रही है कि भारत में टेलीमेडिसिन का ट्रेंड शुरू हो सकता है जिसका खामियाजा अस्पतालों को भुगतना पड़ सकता है  । 
टेलीमेडिसिन के लिए क्या है भारत सरकार की गाइडलाइन? स्वास्थ्य मंत्रालय ने नीति आयोग के साथ मिलकर पिछले महीने ही टेलीमेडिसिन को लेकर एक गाइडलाइन जारी की है जिसके मुताबिक टेलीमेडिसिन के जरिए सिर्फ रजिस्टर्ड मेडिकल प्रैक्टिशनर ही इलाज कर सकते हैं  । टेलीमेडिसिन में डॉक्टर्स वीडियो, टेक्स्ट मैसेज, ईमेल और ऑडियो कॉल के जरिए लोगों का इलाज कर सकते हैं  । सरकार की गाइडलाइन ने टेलीमेडिसिन स्टार्टअप्स को एक नई दिशा दे दी है  ।

ये भी पढ़ेंः लॉकडाउन में फिटनेस एप का सहारा, एक सप्ताह में 11.3 करोड़ घंटे बिता रहे यूजर्स

अस्पताल में आधी हो सकती है मरीजों की संख्या
पिछले साल मैककिंसी डिजिटल इंडिया ने अपनी रिपोर्ट जारी की थी जिसके मुताबिक टेलीमेडिसिन मॉडल के कारण अस्पताल जाने वाले मरीजों की संख्या आधी हो सकती है, क्योंकि अस्पताल जाकर डॉक्टर से दिखाने के मुकाबले घर बैठे फोन पर सलाह लेने में 30 फीसदी कम खर्च आता है  । एक अनुमान है कि टेलीमेडिसिन की वजह से साल 2025 तक 300-375 अरब रुपये की बचत हो सकती है  । शुरुआती दौर में ही भारत टेलीमेडिसिन के मामले में दुनिया के टॉप 10 देशों की लिस्ट में शामिल हो गया है  ।

पहली बार 1970 में हुआ था टेलीमेडिसिन का इस्तेमाल
विश्व स्वास्थ्य संगठन के मुताबिक 1970 में पहली बार टेलीमेडिसिन यानी दूर से इलाज शब्द का इस्तेमाल हुआ था  । उस दौरान फोन पर लक्षण के आधार पर बीमारी की पहचान और इलाज करने की शुरुआत हुई थी  । टेलीमेडिसिन में वीडियो कॉलिंग के जरिए भी मरीज को देखा जाता है और ब्लड प्रेशर मॉनिटर के डाटा के आधार दवा दी जाती है  । कुल मिलाकर कहें तो टेलीमेडिसिन में डॉक्टर्स दूर बैठे मरीज का इलाज करने की कोशिश करते हैं  । कोरोना महामारी में भी ऐसा ही हो रहा है  । चैटबॉट से लोग लक्षण बताकर कोरोना से जोखिम की जानकारी ले रहे हैं  ।

भारत में टॉप फ्री टेलीमेडिसिन एप
1mg- इस एप को अभी तक एक करोड़ से ज्यादा लोगों ने डाउनलोड किया है  । इस एप से दवाइयों की होम डिलिवरी होती है और आप डॉक्टर से ऑनलाइन सलाह भी ले सकते हैं  ।
Aayu- प्ले-स्टोर से इस एप को अभी तक पांच लाख से अधिक बार डाउनलोड किया गया है  । इस एप पर एक हजार से अधिक डॉक्टर्स मौजूद हैं जिनसे आप किसी बीमारी के बारे में सलाह ले सकते हैं  ।
mfine- इस एप के साथ 25 से अधिक मेडिकल एक्सपर्ट जुड़े हैं  । इस एप में वीडियो, चैटिंग और कॉलिंग की सुविधा मिलती है  । इस एप को 10 लाख से अधिक बार डाउनलोड किया गया है  ।
Practo- प्ले-स्टोर इस एप की डाउनलोडिंग संख्या 50 लाख से अधिक है  । इस एप से आप 24 घंटे, सातों दिन डॉक्टर्स से अपॉइंटमेंट ले सकते हैं और उनसे चैट कर सकते हैं  ।
DocsApp- इस एप पर कंसल्टेशन फीस देखर आप डॉक्टर्स से बात कर सकते हैं  । इस एप के डाउनलोड्स की संख्या 50 लाख से अधिक है  ।
  
पिछले 30 दिनों में टेस्टिंग 33 गुना बढ़ी, भारत में स्थिति बहुत ज्यादा नहीं बिगड़ी: आईसीएमआर
  
पूरा देश वैश्विक महामारी कोरोना वायरस का प्रकोप झेल रहा है  । पिछले 24 घंटे में कोरोना के 1409 नए मामले सामने आए हैं, इस तरह देश में संक्रमितों की संख्या बढ़कर 21,393 हो गई है  । भारतीय आयुर्विज्ञान अनुसंधान परिषद (आईसीएमआर) ने कहा है कि भारत में पिछले 30 दिनों में टेस्टिंग 33 गुना बढ़ी है और देश में कोरोना से स्थिति बहुत ज्यादा नहीं बिगड़ी है  ।
आईसीएमआर के निदेशक डॉ. सीके मिश्रा ने कहा कि आज लॉकडाउन को एक महीना पूरा हो गया है  । उन्होंने कहा कि हमने टेस्टिंग को हथियार के तौर पर इस्तेमाल किया  । साथ ही टेस्टिंग की क्षमता को बढ़ाने की कोशिश हो रही है  । 
मिश्रा ने कहा कि हम लगातार लॉकडाउन के दौरान संक्रमण फैलने से रोकने की कोशिश में जुटे हुए हैं  । हम जानते हैं कि जितना किया जा रहा है वो पर्याप्त नहीं है  । उन्होंने बताया कि अभी तक कोविड-19 के पांच लाख से अधिक टेस्ट हो चुके हैं  ।   
निदेशक ने बताया कि 30 दिन में टेस्टिंग की रफ्तार 33 गुना बढ़ी है  । फिलहाल भारत में कोरोना से स्थिति बहुत ज्यादा नहीं बिगड़ी है  । वर्तमान में भारत में पांच लाख टेस्ट किए गए हैं, जिनसे 20 हजार के करीब मरीज सामने आए हैं  । उन्होंने कहा कि दूसरी तरफ, अमेरिका में पांच लाख टेस्ट पर 88 हजार मरीज मिले हैं  । 
 
आईसीएमआर के निदेशक ने कहा कि टेस्टिंग की हमारी रणनीति सही प्रकार से काम कर रही है  । हम हर दिन सीख रहे हैं और उसके अनुसार अपनी रणनीति में परिवर्तन कर रहे हैं  । उन्होंने कहा कि हमारा पहला लक्ष्य है कि लोगों को अस्पताल न आना पड़े  । 
 
मिश्रा ने कहा कि देश में कोविड-19 अस्पतालों की संख्या में लगातार बढ़ोतरी हो रही है  । अभी तक कुल 1,94,026 आइसोलेशन बेड तैयार हैं  । साथ ही कुल 24,644 आईसीयू बेड भी तैयार है  । 

उन्होंने कहा कि पिछले एक महीने में आइसोलेशन बेड की संख्या 3.6 फीसदी बढ़ी  । साथ ही देश में कोविड-19 टेस्ट के लिए 325 लैब मौजूद है  । मिश्रा ने कहा कि पूरी दुनिया में मेडिकल सामग्री की कमी है  । इसलिए सप्लाई चेन को तैयार किया जा रहा है  । 

बता दें कि देशभर में कोरोना वायरस से संक्रमित मरीजों की संख्या में लगातार बढ़ोतरी हो रही है  । लॉकडाउन 2.0 के आठ दिनों में संक्रमित मरीज दोगुना हो गए हैं  । केंद्रीय स्वास्थ्य और परिवार कल्याण मंत्रालय की ओर से जारी आंकड़ों के मुताबिक, देशभर में कोरोना पॉजिटिव मामलों की कुल संख्या 21,393 हो गई है, जिसमें 16,454 सक्रिय हैं, 4258 लोग स्वस्थ हो चुके हैं या उन्हें अस्पताल से छुट्टी दे दी गई है और 681 लोगों की मौत हो गई है  । 
  

हिंदू रीति रिवाज से मुस्लिमों ने उठाई अर्थी, तो हर जुबां से निकला 'ये हमारा भारत है'
  
देश इस समय कोरोना वायरस की मार झेल रहा है लेकिन इसके बीच कुछ वाकये हिंदू-मुस्लिम एकता की मिसाल भी बता रहे हैं  । ऐसा ही वाकया कानपुर में देखने को मिला  । जब यहां हिंदू-मुस्लिम मजहब की दीवार तोड़कर लोग एक दूसरे के सुख-दुख में कंधे से कंधा मिलाकर एक साथ खड़े हुए ताे हर किसी की जुबां से निकला, ये हमारा भारत है  । 
ये नजारा कानपुर के बाबूपुरवा इलाके में देखने को मिला  । यहां मुंशीपुरवा में बुधवार को हिंदू-मुस्लिम भाईचारे की मिसाल देखने को मिली  । हिंदू परिवार में गमी होने के बाद मुस्लिम भाइयों ने राम नाम सत्य कहते हुए अर्थी को कंधा दिया  ।
हिंदू रीति रिवाज का पालन करते हुए शव का अंतिम संस्कार कराया गया  । बुधवार को मुंशीपुरवा स्थित डॉ. बिन्नी के भाई भारत उर्फ डब्लू की वृद्ध सास का बीमारी से देहांत हो गया  । घर पर डॉ. बिन्नी, उनका बेटा बउवा व भाई भारत ही थे  । रिश्तेदार लॉकडाउन की वजह से नहीं पहुंच सके  । आसपास रहने वाले मुस्लिम युवाओं ने उनकी मदद की  । शरीफ, बबलू, इमरान, आफाक, उमर, जुगनू, भूलू, लतीफ, नौशाद, तौफीक आदि ने सोशल डिस्टेंसिंग को ध्यान में रखते हुए वृद्धा के शव को कंधा दिया  । फिर अंतिम संस्कार कराने के बाद साथ में ही लौटे  ।
 
  

कोविड-19 संकट के बीच सुरक्षाबलों के हथियार अधिग्रहण प्रक्रिया पर लगी रोक
  

कोरोना वायरस संकट के बीच सुरक्षाबलों के नए हथियार अधिग्रहण प्रक्रिया पर रोक लगा दी गई है  । तीनों सेनाओं से कहा गया है कि कोविड-19 से उपजी परिस्थिति के सामान्य होने तक नए हथियार अधिग्रहण पर रोक लगा दें  ।
रक्षा मंत्रालय के सूत्रों ने कहा कि सैन्य मामलों के विभाग द्वारा एक पत्र लिखा गया है  । जिसमें देश में कोविड-19 की स्थिति सामान्य होने तक सुरक्षा बलों को अपने नए हथियार अधिग्रहण प्रक्रियाओं पर रोक लगाने के लिए कहा गया है  । सूत्र ने कहा सुरक्षाबलों को अलग-अलग चरणों में जारी अधिग्रहण प्रक्रिया को रोकने के लिए कहा है  ।
इस समय अपने साजो-सामान के आधुनिकीकरण के लिए सुरक्षाबल हथियार अधिग्रहण के विभिन्न स्तरों पर है  । भारतीय वायुसेना फ्रांस को 36 राफेल विमान का भुगतान करने की प्रक्रिया में है और उसे रूस को एस-400 एयर डिफेंस मिसाइल सिस्टम के लिए भी भुगतान करना है  । भारतीय सेना को अमेरिका और रूस सहित विभिन्न देशों से टैंक, आर्टिलरी गन और असॉल्ट राइफल खरीदनी हैं  । जबकि नौसेना ने हाल ही में अमेरिका से 24 मल्टीरोल चॉपर खरीदने के समझौते पर हस्ताक्षर किए हैं  । सरकार कोरोना वायरस के खिलाफ लड़ाई में काफी पैसा खर्च कर रही है  ।

सरकार महामारी के प्रकोप के चलते कई करोड़ लोगों को खाना भी खिला रही है  । माना जा रहा है कि आने वाले दिनों में परिस्थिति से निपटने के लिए सरकार कई अन्य उपाय कर सकती है  । कोरोना के खिलाफ लड़ाई में रक्षा सहित कई मंत्रालयों से अपने आवंटित धन में से एक हिस्सा देने की उम्मीद की जा रही है  । 
  














