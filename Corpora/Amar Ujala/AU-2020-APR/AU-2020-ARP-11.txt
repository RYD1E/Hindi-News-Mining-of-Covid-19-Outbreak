इंदौर : सरकारी कर्मचारियों से मारपीट पर भेजा गया था जेल, अब वही निकला कोरोना पॉजिटिव

 
मध्यप्रदेश के इंदौर में शासकीय कर्मचारियों पर हमले के मामले में राष्ट्रीय सुरक्षा कानून (रासुका) के तहत जबलपुर जेल भेजे गए चार आरोपियों में से एक का टेस्ट कोरोना पॉजिटिव निकला है  । इसे जिला अस्पताल लाया गया और उसे आइसोलेट किया गया है  ।
अब जेल में संक्रमण बढ़ने की आशंका बढ़ गई है और इंदौर से इसे लाने वाले पुलिसकर्मियों पर भी संक्रमण का खतरा मंडरा रहा है  । इससे संपर्क में आए सभी लोगों को आइसोलेट किया जा रहा है  । बताया जा रहा है कि इंदौर के चंदन नगर में पुलिस पर पत्थरबाजी के आरोप में चार आरोपियों को रासुका में जबलपुर जेल शिफ्ट किया गया था  । 
बीते दिनों शहर के चंदन नगर में पुलिसकर्मियों पर पत्थर चलाए जाने की घटना सामने आई थी और आरोपियों को पुलिस ने दबोचा लिया था  ।  कलेक्टर मनीष सिंह ने चंदन नगर में हुई घटना के चार आरोपियों के खिलाफ सख्त कार्रवाई करते हुए रासुका के तहत मामला दर्ज किया था  । आरोपियों को जबलपुर और सतना जेल भेजने के आदेश दिए गए थे  ।    जिनके खिलाफ रासुका के तहत कार्रवाई हुई है, उनके नाम जावेद (25), इमरान खान (24), नासिर खां (58), सलीम खान (50) और समीर अनवर (22) हैं  । ये आरोपी लॉकडाउन का उल्लंघन कर रहे थे  । पुलिस के मना करने पर इन्होंने बदतमीजी की और पत्थरबाजी शुरू की थी  । अब इन्हीं चार आरोपियों में से एक आरोपी कोरोना पॉजिटिव निकला है  ।

 

दिल्ली: ऑटो रिक्शा, टैक्सी समेत सार्वजनिक सेवा वाहन चालकों को 5 हजार देगी सरकार

 
लॉकडाउन की वजह से आर्थिक संकट की मार झेल रहे सार्वजनिक वाहन चालकों को दिल्ली सरकार पांच-पांच हजार रुपये की आर्थिक मदद देगी  । इसके लिए चालकों को दिल्ली परिवहन विभाग की वेबसाइट पर जाकर ऑनलाइन आवेदन करना होगा  ।
अधिकारियों का कहना है कि आवेदन प्रक्रिया 13 से शुरू होगी और 27 अप्रैल तक जारी रहेगी  । इसका फायदा ऑटो रिक्शा, टैक्सी, ग्रामीण सेवा, फटाफट सेवा, मैक्सी कैब, इको-फ्रेंडली सेवा, ई-रिक्शा और स्कूल कैब आदि सार्वजनिक सेवा वाले वाहन चालकों को मिलेगा  । इनके खाते में एकमुश्त पांच-पांच हजार रुपये डाले जाएंगे  ।
दिल्ली के परिवहन मंत्री कैलाश गहलोत ने बताया कि कोरोना वायरस के संक्रमण से बचने के लिए लॉकडाउन किया गया है  । लेकिन इसका बुरा असर ऑटो, ई-रिक्शा, टैक्सी चालकों पर पड़ रहा है  । बीते दिनों मुख्यमंत्री अरविंद केजरीवाल ने इन्हें आर्थिक मदद देने का एलान किया था  । इस दिशा में काम करते हुए परिवहन विभाग ने कार्य योजना तैयार की है  । दिल्ली सरकार की इस आर्थिक मदद का लाभ सिर्फ उन्हीं लोगों को मिलेगा, जिन्हें 23 मार्च 2020 तक पब्लिक सेवा व्हीकल का बैज मिला है  । अधिकारियों का कहना है कि आर्थिक मदद का लाभ सिर्फ उन्हीं को मिलेगा, जिनका बैंक खाता उनके आधार कार्ड से जुड़ा होगा  । आर्थिक मदद प्राप्त करने के लिए पात्र लाभार्थियों को ऑनलाइन आवेदन करना होगा  । परिवहन विभाग की वेबसाइट पर पात्र लाभार्थी को फार्म भरने के दौरान पीएसवी बैज संख्या, ड्राइविंग लाइसेंस नंबर, जन्म तिथि, मोबाइल नंबर, लिंग और बैंक खाते से जुड़े आधार नंबर की जानकारी देनी होगी  । आवेदन 13-27 अप्रैल के बीच किया जा सकेगा  ।

सरकार ने जारी किया हेल्पलाइन नंबर
अधिकारियों के मुताबिक, किसी तरह की पूछताछ करने के लिए हेल्पलाइन नंबर भी जारी किया है  । हेल्पलाइन नंबर 011-23930763 और 011-23970290 है  । इस नंबर पर रविवार को छोड़ कर अन्य कार्य दिवस पर सुबह 9 बजे से शाम 6 तक पूछताछ की जा सकती है  ।

 
कोरोना: पिछले 24 घंटे में 1035 नए मामले और 40 लोगों की मौत, एक दिन में सबसे ज्यादा संक्रमितों की संख्या

 

देशभर में स्वास्थ्यकर्मियों पर बढ़ते हमलों को देखते हुए केंद्र सरकार ने उन्हें सुरक्षा मुहैया कराने का फैसला किया है  । केंद्र सरकार की ओर से शनिवार को हुई प्रेस कॉन्फ्रेंस में यह जानकारी दी गई  । वहीं, बताया गया कि पिछले 24 घंटे में कोरोना के 1035 नए मामले सामने आए हैं और इस खतरनाक वायरस से 40 लोगों की मौत हुई है  । यह एक दिन में संक्रमितों की सबसे ज्यादा संख्या है  । 
गृह मंत्रालय की संयुक्त सचिव पुण्य सलिला श्रीवास्तव ने बताया कि गृह मंत्रालय ने आज सभी राज्यों और केंद्रशासित प्रदेशों को चिट्ठी लिखकर अस्पतालों और पृथक केंद्रों में कार्य कर रहे डॉक्टरों और अन्य चिकित्सा कर्मचारियों को पुलिस सुरक्षा प्रदान करने का आदेश दिया है  । 


स्वास्थ्य मंत्रालय के संयुक्त सचिव लव अग्रवाल ने बताया कि अगर लॉकडाउन नहीं किया गया होता तो कोविड-19 के मामलों में 41 फीसदी की बढ़ोतरी हुई होती और 15 अप्रैल तक देश में 8.2 लाख मामले सामने आए होते  ।

कोरोना से निपटने के लिए 586 अस्पताल और एक लाख आईसोलेशन बेड
संयुक्त सचिव ने बताया कि कोविड-19 के लिए भारत की प्रतिक्रिया सक्रिय रही है  । हमने एक वर्गीकृत दृष्टिकोण का पालन किया है  । उन्होंने बताया कि देश में कोविड-19 से निपटने के लिए राज्य और केंद्र के स्तर पर 586 अस्पताल और एक लाख से अधिक आइसोलेशन बेड हैं  । साथ ही पूरे देश में कोरोना मरीजों के लिए 11,500 आईसीयू बेड रिजर्व किए गए हैं  ।

हाइड्रोक्सीक्लोरोक्वीन टेबलेट की देश में कमी नहीं
अग्रवाल ने कहा कि देश में कोरोना के हॉटस्पॉट की पहचान करने के लिए सरकार द्वारा महत्वपूर्ण कदम उठाए जा रहे है  । उन्होंने बताया कि हाइड्रोक्सीक्लोरोक्वीन टेबलेट की भारत में कोई कमी नहीं है  । सचिव ने बताया कि आईसीएमआर द्वारा आदेशित पांच लाख एंटीबॉडी परीक्षण किट अभी तक प्राप्त नहीं हुए हैं  ।

अब तक 1.7 लाख नमूनों की जांच
आईसीएमआर के अधिकारी ने बताया कि कोविड-19 को लेकर अभी तक 1.7 लाख नमूनों की जांच की गई है, जिनमें से 16,564 नमूनों की जांच शुक्रवार को की गई  । 

पश्चिम बंगाल में लॉकडाउन धीरे-धीरे कमजोर पड़ रहा
वहीं, गृह मंत्रालय की संयुक्त सचिव ने बताया कि पश्चिम बंगाल में लॉकडाउन धीरे-धीरे कमजोर पड़ रहा है  । उन्होंने बताया कि पश्चिम बंगाल पुलिस लॉकडाउन के दौरान धार्मिक सभाओं की अनुमति दे रही है  । संयुक्त सचिव ने बताया कि पश्चिम बंगाल में लॉकडाउन के दौरान गैर-जरूरी वस्तुओं से संबंधित दुकानें खुल रही है  । 

 


















