पिछले 24 घंटे में 918 नए मामले और 31 लोगों की मौत, संक्रमितों की कुल संख्या 8447 हुई
 
देश में कोरोना वायरस के बढ़ते मामलों को लेकर स्वास्थ्य एवं परिवार कल्याण मंत्रालय और आईसीएमआर ने रविवार को संयुक्त संवाददाता सम्मेलन करते हुए बताया कि अब तक देश में कुल 8447 लोग इस वायरस से संक्रमित है  । स्वास्थ्य मंत्रालय के संयुक्त सचिव लव अग्रवाल ने बताया कि पिछले 24 घंटे में 918 नए मामले सामने आए हैं और 31 लोगों की मौत हुई है  । 
संयुक्त सचिव ने बताया कि 29 मार्च तक हमारे सामने 979 पॉजिटिव मामले सामने आए थे, लेकिन अब पॉजिटिव मामलों की संख्या 8356 हो गई हैं  । उन्होंने बताया कि इनमें से 20 फीसदी मरीजों को आईसीयू की जरूरत है  । सचिव ने बताया कि आज 1671 मरीजों को ऑक्सीजन सहायता और महत्वपूर्ण देखभाल उपचार की आवश्यकता है  । 
40 से अधिक वैक्सीन को तैयार करने का काम जारी आईसीएमआर की तरफ से डॉ मनोज मुरहेकर ने बताया कि 40 से अधिक वैक्सीन को तैयार करने का काम चल रहा है लेकिन अभी तक कोई भी अगले चरण में नहीं पहुंचा है  । उन्होंने बताया कि अभी तक कोरोना वायरस के लिए कोई भी वैक्सीन नहीं है  । 

आईसीएमआर के अधिकारी ने बताया कि 1,86,906 नमूनों का परीक्षण किया गया है, जिनमें से 7,953 नमूनों की जांच रिपोर्ट पॉजिटिव आई है  । उन्होंने बताया कि पिछले पांच दिनों में, औसतन प्रति दिन 15,747 नमूनों का परीक्षण किया गया और उनमें से 584 नमूने प्रतिदिन पॉजिटिव पाए गए  । 

हमें 1671 बिस्तरों की आवश्यकता और हमारे पास एक लाख पांच हजार बेड
अग्रवाल ने बताया कि नौ अप्रैल के आंकड़ों के अनुसार, अगर हमें 1100 बिस्तरों की आवश्यकता थी तो हमारे पास 85,000 बिस्तरों की क्षमता थी  । आज जब हमें 1671 बिस्तरों की आवश्यकता है, तो हमारे पास समर्पित कोविड-19 अस्पतालों में एक लाख पांच हजार बेड हैं  ।

एम्स, निमहंस सहित 14 संस्थान मेडिकल कॉलेजों की कोरोना जांच में करेंगे मदद
संयुक्त सचिव ने बताया कि अगर कोरोना वायरस के मामलों में तेजी से वृद्धि होती है तो हम उसके लिए पूरी तरह तैयार है  । उन्होंने बताया कि देशभर में सरकारी और प्राइवेट मेडिकल कॉलेजों में कोविड-19 परीक्षण की क्षमता का विस्तार करने के लिए तत्काल आधार पर काम जारी है  ।

अग्रवाल ने बताया कि कोरोना वायरस परीक्षण क्षमता का विस्तार करने के लिए एम्स, निमहंस सहित 14 संस्थानों को मेडिकल कॉलेजों के संरक्षक के तौर पर तैयार किया गया है  । ये मेडिकल कॉलेजों को कोरोना जांच में सहयोग करेंगे  । 

सरकार ने 13 देशों के लिए  हाइड्रॉक्सीक्लोरोक्वीन जारी करने की मंजूरी दी
संवाददाता सम्मेलन में भारत सरकार के मुख्य प्रवक्ता केएस धतवालिया ने बताया कि कुछ देशों ने भारत से हाइड्रॉक्सीक्लोरोक्वीन की आपूर्ति के लिए अनुरोध किया था  । घरेलू आवश्यकता का आकलन करने और बफर रखने के बाद, सरकार ने 13 देशों के लिए हाइड्रॉक्सीक्लोरोक्वीन जारी करने की मंजूरी दी है  ।

चीन, जापान और दक्षिण कोरिया में कोरोना मरीजों के ठीक होने के बाद उनमें फिर से वायरस के लक्षण देखे जाने वाले सवाल पर अग्रवाल ने कहा कि यह हमारे लिए भी चिंता का कारण है, इसलिए हमें यह सुनिश्चित करने की आवश्यकता है कि हम सामाजिक दूरी का पालन जारी रखें  । 

पांच हजार कोचों को आईसोलेशन वार्ड में बदला गया
संयुक्त सचिव ने बताया कि 20,000 ट्रेन कोचों को आईसोलेशन वार्ड में तब्दील किया जाएगा और पहले चरण में पांच हजार को आईसोलेशन वार्ड में तब्दील कर दिया गया है  । 
 
कोरोनाः स्पेन में 19 दिन में सबसे कम मौतें, सोमवार से काम पर लौटेंगे कर्मचारी
 
कोरोना वायरस पूरी दुनिया को अपनी चपेट में ले चुका है  । दुनियाभर में कोरोना वायरस से अब तक एक लाख आठ हजार से ज्यादा लोगों की मौत हो चुकी है, जबकि 17 लाख 80 हजार से ज्यादा लोग इससे संक्रमित हैं और चार लाख से अधिक लोग ठीक हो चुके हैं  ।
इस बीच स्पेन में राहत थोड़ी राहत की खबर है  । वहां कोरोना से शनिवार को सबसे कम 510 लोगों की मौतें हुई हैं  । स्पेन कोरोना से दूसरा सबसे प्रभावित देश है  । यहां अब तक 161,852 मामले पाए गए हैं और 16,353 लोग इस संक्रमण से अपनी जान गंवा चुके हैं  ।
इधर, सरकार ने सोमवार से मैन्युफैक्चरिंग और कंस्ट्रक्शन सेक्टर के कर्मचारियों को काम पर लौटने की अनुमति दे दी है  । इनके लिए एक करोड़ मास्क भी बांटे जाएंगे  । हालांकि अभी फ्रांस और पुर्तगाल से लगी सीमा को आगे भी दो हफ्तों तक बंद रखने का फैसला किया है  । दूसरी तरफ ब्रिटेन में शनिवार को कोरोना से 917 लोगों की मौत हुई है  । इनमें से एक 11 साल के बच्चा भी शामिल है  । यह ब्रिटेन में कोरोना वायरस से सबसे कम उम्र की मौत है  । यहां अभी तक कुल 73,758 लोग कोरोना से संक्रमित पाए गए हैं, वहीं 9,875 लोग इस महामारी की चपेट में आकर दम तोड़ चुके हैं  ।

ब्रिटेन के स्वास्थ्य मंत्री मैट हैनकॉक ने बताया कि देश में अभी कोरोना चरम पर नहीं पहुंचा है  । लेकिन अस्पतालों में जगह नहीं है  । लोग सामाजिक दूरी का पालन करें, इस महामारी से बचने का यही तरीका है  । अभी तक अमेरिका, स्पेन, इटली और फ्रांस में ही 10 हजार से ज्यादा मौतें हुईं हैं  ।

ब्रिटेन के वैज्ञानिकों के नए शोध के मुताबिक कोरोना वायरस संक्रमित व्यक्ति से छह नहीं 13 फीट तक फैल सकता है  । संक्रमित लोगों को घर में परिवार के साथ क्वारंटीन करना सही नीति नहीं है  ।
 
अपने यहां फंसे भारतीय नागरिकों को कोरोना रिपोर्ट निगेटिव आने पर ही वापस भेजेगा यूएई
 

भारत में नियुक्त संयुक्त अरब अमीरात के राजदूत रहमान अल बन्ना ने शनिवार को फोन पर गल्फ न्यूज से कहा कि यूएई के विदेश एवं अंतराष्ट्रीय सहयोग मंत्रालय ने देश में मौजूद सभी दूतावासों को इस सिलसिले में पिछले एक-दो हफ्तों में पत्र भेजा है, जिनमें भारतीय दूतावास भी शामिल है  ।
राजदूत के हवाले से अखबार ने कहा, ‘हमने यह पत्र भेजा है और यूएई में भारतीय दूतावास सहित सभी दूतावासों को तथा भारत में विदेश मंत्रालय तक को सूचित किया है  । ’ उन्होंने कहा कि यूएई ने यहां से स्वदेश लौटना चाह रहे लोगों को जांच कराने का प्रस्ताव दिया है  ।
उन्होंने कहा, ‘हम हर किसी को आश्वस्त कर रहे हैं कि हमारे पास सर्वश्रेष्ठ सुविधाएं हैं, सर्वश्रेष्ठ जांच केंद्र हैं और हमने 5,00,000 से अधिक लोगों की जांच की है  ।’ उन्होंने कहा, ‘जिन लोगों की कोविड-19 जांच रिपोर्ट पॉजिटिव आएगी उन्हें यूएई में ही रहना होगा  । उनका हमारे यहां इलाज कराया जाएगा  ।’ राजदूत ने कहा, कुछ कारणवश यूएई में फंसे लोगों को भी विमान से वापस भेजने का हम भरोसा दिला रहे हैं  । कुछ लोग लॉकडाउन के चलते और भारत में हवाईअड्डों के बंद होने के चलते फंस गए  । कुछ लोग यूएई की यात्रा पर आए थे  ।

उल्लेखनीय है कि केरल उच्च न्यायालय ने महामारी के चलते खाड़ी देशों में फंसे भारतीयों को वापस लाने के लिए निर्देश जारी करने की मांग करने वाली एक याचिका पर शनिवार को केंद्र सरकार से जवाब मांगा था  ।
 
कोरोना: देशभर में 20 लाख 'सुरक्षा स्टोर' बनाने की योजना, अनिवार्य वस्तुओं की होगी आपूर्ति 
 

देशव्यापी लॉकडाउन के बीच सरकार की योजना देशभर में 20 लाख 'सुरक्षा स्टोर' बनाए जाने की है  । कोरोना वायरस के सामुदायिक फैलाव को रोकने के लिए लोगों एवं माल की आवाजाही पर 14 अप्रैल तक सार्वजनिक पाबंदी (लॉकडाउन) लगाई गई है और इसके आगे बढ़ने की संभावना है  ।
इसकी जानकारी रखने वाले सूत्रों ने बताया कि सरकार की योजना मोहल्लों के किराना स्टोर को चिन्हित करके उन्हें 'सुरक्षा स्टोर' में तब्दील करना है  । यह स्टोर दैनिक वस्तुओं की आपूर्ति करेंगे  । इन दुकानों पर साफ-सफाई और सामुदायिक दूरी से जुड़ी हर तरह की एहतियात बरती जाएगी  । इन दुकानों को कीटाणुमुक्त भी किया जाएगा  ।
इस योजना को लागू करने के लिए सरकार निजी कंपनियों को शामिल करेगी  । यह कंपनियां हर तरह के प्रोटोकॉल का अनुपालन सुनिश्चित करेंगी  । साथ ही अनिवार्य वस्तुओं के विनिर्माता के यहां से सामान लेकर खुदरा दुकानों तक उनकी पहुंच को भी सुनिश्चित करेंगी  । सूत्र ने बताया कि उपभोक्ता मामलों के सचिव पवन कुमार अग्रवाल के साथ रोजमर्रा के उपभोक्ता उत्पाद बनाने वाली शीर्ष कंपनियां एक दौर की बैठक कर चुकी हैं  । यह सार्वजनिक-निजी भागीदारी के साथ लागू की जाने वाली महत्वाकांक्षी योजना है  । 45 दिन में ऐसे 20 लाख स्टोर बनाने है
सूत्रों ने बताया कि सरकार का लक्ष्य अगले 45 दिन में ऐसे 20 लाख स्टोर बनाने है  । प्रत्येक एफएमसीजी कंपनी को इस योजना को अमली जामा पहनाने के लिए एक या दो राज्य की जिम्मेदारी दी जा सकती है  । संपर्क करने पर अग्रवाल ने कहा कि सरकार 'सुरक्षा स्टोर' पर काम कर रही है  । लेकिन उन्होंने इस बारे में कोई विस्तृत जानकारी देने से मना कर दिया  ।

किसी किराना दुकान को 'सुरक्षा स्टोर' के दायरे में आने के लिए स्वास्थ्य एवं सुरक्षा मानकों का अनुपालन करना होगा  । इसमें दुकान और बिलिंग काउंटर पर लोगों के बीच डेढ़ मीटर का अंतर रखने के 'सामुदायिक दूरी' नियम का पालन भी अनिवार्य है  । इसके अलावा दुकानदारों को ग्राहकों के दुकान में घुसने से पहले हैंड सैनेटाइजर या हाथ धोने की व्यवस्था करना  । सभी स्टाफ के लिए मास्क पहनना अनिवार्य करने और सबसे ज्यादा छूने में आने वाले स्थानों को दिन में दो बार कीटाणुमुक्त बनाने का प्रावधान भी करना होगा  ।

सुरक्षा स्टोर में सिर्फ किराना दुकानों को ही नहीं बल्कि टिकाऊ उपभोक्ता उत्पाद की दुकानों, कपड़ों और सैलून को भी शामिल करने की योजना है  । एक प्रमुख एफएमसीजी कंपनी के शीर्ष अधिकारी ने इस योजना की पुष्टि की है  । उन्होंने कहा, 'सरकार सुरक्षा स्टोर और सुरक्षा चक्र बनाने की योजना पर काम कर रही है  । 50 से ज्यादा प्रमुख एफएमसीजी कंपनियों से इसके लिए संपर्क किया गया है  । हम सरकार के साथ हैं और अपनी मंजूरी दे चुके हैं  ।' एफएमसीजी कंपनियों से इसके लिए लोगों को प्रशिक्षण और सुरक्षा किट देने के लिए भी कहा जाएगा ताकि दुकानों को सुरक्षा स्टोर में बदला जा सके  ।
 

















