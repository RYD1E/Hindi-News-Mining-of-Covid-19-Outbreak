अबतक तीन लाख 86 हजार टेस्ट, अभी हॉटस्पॉट जोन में ही टेस्ट हो रहे: आईसीएमआर
 

आईसीएमआर ने रविवार को बताया कि देश में अबतक तीन लाख 86 हजार कोरोना वायरस टेस्ट हो चुके हैं  । डॉ. आर गंगाखेड़कर ने कहा कि आईसीएमआर और निजी दोनों लैब में तेज गति से कोरोना वायरस टेस्ट हो रहे हैं  । उन्होंने कहा कि अभी हॉटस्पॉट इलाकों में रैपिड टेस्ट किए जा रहे हैं  ।
डॉ. आर गंगाखेड़कर ने क्या-क्या कहा 
अबतक तीन लाख 86 हजार कोरोना वायरस टेस्ट हुए हैं  ।
कल 37,173 टेस्ट हुए जिसमें से 29,287 टेस्ट आईसीएमआर लैब में हुए हैं  ।
आईसीएमआर के नेटवर्क में 194 लैब हैं जहां टेस्ट हो रहे हैं  । 
7886 टेस्ट 82 निजी लैब में भी हुए हैं  ।

हॉटस्पॉट इलाकों में जिनमें एंफ्लुएंजा जैसे लक्षण हैं, उनका ही टेस्ट हो रहा है  ।
17 अलग अलग ग्रुप वैक्सीन की खोज में जुटे हैं, चार और ग्रुप भी हैं  । ये जानवर पर टेस्ट कर चुके हैं  । अब इससे आगे जा रहे हैं  । जो भी सफल होगा, उसका फायदा हमें भी मिलेगा  । 
इस सवाल पर कि क्या सरकार अपनी रणनीति में बदलाव कर रही कि अस्पताल आने वाले सभी लोगों का टेस्ट किया जाए, डॉ. गंगाखेड़कर ने कहा कि हॉटस्पॉट में जिसे भी एंफ्लुएंजा जैसे लक्षण होंगे, सिर्फ उन्हीं का टेस्ट होगा  । 
 
देश में 755 कोरोना अस्पताल वहीं, स्वास्थ्य मंत्रालय ने कहा कि 23 राज्यों के 54 जिलों में 14 दिन से कोई नया मामला सामने नहीं आया है  । देश में 755 कोरोना अस्पताल बनाए गए हैं  । 1389 हेल्थ केयर सेंटर भी बनाए गए हैं  । इस तरह से इनकी संख्या 2144 है जहां मरीजों का इलाज हो सकता है  । 
 

गोवा ने जीती जानलेवा महामारी से जंग, सभी सात मरीज ठीक हुए
 
राणे ने ट्वीट किया, हमें यह घोषणा करते हुए गर्व का अनुभव हो रहा है कि गोवा में अब कोरोना वायरस संक्रमण को सक्रिय मामलों की संख्या शून्य हो गई है  ।' उन्होंने कहा, अब जबकि राज्य में कोरोना का एक भी एक्टिव मामला नहीं है, यह हमारी जिम्मेदारी है कि लॉकडाउन का पालन करते रहें, सामाजिक दूरी बनाए रखें, जांच की दायरा बढ़ाएं और केंद्र व राज्य सरकार द्वारी जारी दिशा-निर्देशों का पालन करें  ।

राणे ने चिकित्सकों को धन्यवाद कहा कि उन्होंने ऐसे समय में आगे आकर राज्य में कोरोना के प्रसार को रोकने में सफलता पाई  । इसके साथ ही उन्होंने मुख्यमंत्री प्रमोद सावंत, मुख्य सचिव परिमल राय और स्वास्थ्य सचिव नीला मोहनन को भी धन्यवाद कहा  । उन्होंने कहा कि कोरोना वायरस के खिलाफ पूरी दुनिया में जारी इस जंग में गोवा एकजुट है  । सरकारी आंकड़ों के मुताबिक गोवा में इस वायरस के लिए 758 लोगों की जांच की गई थी  । 

वहीं देश की बात करें तो भारत में अब तक इस जानलेवा वायरस से संक्रमण के 16,116 मामले सामने आ चुके हैं, वहीं, 519 लोगों की मौत हो चुकी है  । केंद्रीय स्वास्थ्य और परिवार कल्याण मंत्रालय के मुताबिक, देश के कुल मामलों में 13,295 केस सक्रिय हैं, 2302 लोग स्वस्थ हो चुके हैं या उन्हें अस्पताल से छुट्टी दे दी गई है और 507 लोगों की मौत हो गई है  । 
 
फंसे हुए मजदूरों को शर्तों के साथ राज्य के भीतर काम करने की मिली अनुमति, गृह मंत्रालय ने जारी की एसओपी
 
कोरोना वायरस का प्रकोप थमने का नाम नहीं ले रहा है  । वायरस के प्रसार को रोकने के लिए राष्ट्रव्यापी लॉकडाउन लागू किया गया है  । इस कारण बहुत से प्रवासी मजदूर दूसरे राज्यों में फंस गए हैं  । वहीं, गृह मंत्रालय ने कहा है कि लॉकडाउन के कारण देश के विभिन्न हिस्सों में फंसे हुए मजदूरों को कुछ शर्तों के साथ राज्य के भीतर उनके काम के स्थानों पर जाने की अनुमति दी जाएगी  ।
गृह मंत्रालय ने रविवार को राज्यों और केंद्रशासित प्रदेशों में फंसे मजदूरों की आवाजाही के लिए स्टैंडर्ड ऑपरेटिंग सिस्टम जारी किया है  । गृह सचिव अजय भल्ला ने हालांकि, यह स्पष्ट किया कि तीन मई तक बढ़ाए गए लॉकडाउन के दौरान मजदूरों को किसी भी प्रकार के अंतर-राज्य आवाजाही की अनुमति नहीं होगी  । 
भल्ला द्वारा जारी आदेश में कहा गया है कि कोरोना वायरस के फैलने के कारण उद्योग, कृषि, निर्माण और अन्य क्षेत्रों में कार्यरत मजदूर अपने-अपने काम के स्थानों से चले गए हैं और राज्य और केंद्रशासित प्रदेशों की सरकारों द्वारा चलाए जा रहे राहत और आश्रय शिविरों में रखे गए हैं  । चूंकि कंटेनमेंट जोन के बाहर, अतिरिक्त गतिविधियों को 20 अप्रैल से समेकित संशोधित दिशानिर्देशों में अनुमति दी गई है  । इस कारण इन मजदूरों को औद्योगिक, विनिर्माण, निर्माण, खेती और मनरेगा कार्यों में लगाया जा सकता है  ।

राज्यों या केंद्रशासित प्रदेशों के भीतर उनकी आवाजाही को सुविधाजनक बनाने के लिए, निम्नलिखित दिशानिर्देशों का पालन किया जाना चाहिए:
वर्तमान में राज्यों और केंद्रशासित प्रदेशों में राहत और आश्रय शिविरों में रहने वाले प्रवासी मजदूरों को संबंधित स्थानीय प्राधिकरण के साथ पंजीकृत किया जाना चाहिए और विभिन्न प्रकार के कार्यों के लिए उनकी उपयुक्तता का पता लगाने के लिए उनके कौशल मानचित्रण का कार्य किया जाना चाहिए  ।
एसओपी में कहा गया है कि प्रवासियों का एक समूह राज्य के भीतर अपने काम के स्थानों पर लौटने की इच्छा रखता है तो उनकी स्क्रीनिंग की जाएगी और उन्हें उनके काम के स्थानों पर ले जाया जाएगा  । इसमें कहा गया है कि वर्तमान में विभिन्न राज्यों और केंद्रशासित प्रदेशों में फंसे मजदूरों को वहां से बाहर जाने की अनुमति नहीं होगी  । 
बस से यात्रा के दौरान, यह सुनिश्चित किया जाएगा कि सुरक्षित सामाजिक-सुरक्षा मानदंडों का पालन किया जाए और परिवहन के लिए उपयोग की जाने वाली बसों को स्वास्थ्य अधिकारियों के दिशा-निर्देशों के अनुसार साफ किया जाए  । एसओपी में कहा गया है कि स्थानीय अधिकारी भोजन और पानी आदि की भी व्यवस्था करेंगे  ।

गौरतलब हो कि देश में कोरोना के प्रसार को रोकने के लिए 21 दिनों का लॉकडाउन लागू किया गया था, जिसे बढ़ाकर तीन मई तक कर दिया गया है  । लॉकडाउन के कारण विभिन्न राज्यों में प्रवासी मजदूर फंस गए हैं  । इन मजदूरों की सरकार से मांग हैं कि वे उन्हें उनके घर तक सकुशल पहुंचाए  । 

बता दें कि देशभर में कोरोना वायरस से संक्रमित मरीजों की संख्या में लगातार बढ़ोतरी हो रही है  । केंद्रीय स्वास्थ्य और परिवार कल्याण मंत्रालय की ओर से जारी आंकड़ों के मुताबिक, पिछले 24 घंटे में 1334 नए मामले सामने आए हैं और 27 लोगों की मौत हुई है  । 

इसके बाद देशभर में कोरोना पॉजिटिव मामलों की कुल संख्या 15,712 हो गई है  । जिसमें 12,974 सक्रिय हैं, 2231 लोग स्वस्थ हो चुके हैं या उन्हें अस्पताल से छुट्टी दे दी गई है और 507 लोगों की मौत हो गई है  ।  
 



























