लॉकडाउन के दौरान रोजाना औसतन 301 नए मामले, 25 मार्च से यूं बढ़ते गए कोरोना के मरीज
  

24 मार्च की रात 8 बजे प्रधानमंत्री नरेंद्र मोदी ने पूरे देश में 21 दिन के लॉकडाउन की घोषणा कर दी थी  । अगले तीन हफ्ते यानी 14 अप्रैल तक लोगों को अपने घरों के भीतर ही रहने कहा गया  । जरूरी सेवाओं को छोड़कर सरकारी-निजी सभी दफ्तर, व्यवसाय पर ताला लटका दिया गया  । मकसद था देश में पैर पसारते कोरोना वायरस की रोकथाम  । इसे पीएम का कोरोना के खिलाफ मास्टरस्ट्रोक बताया गया, क्योंकि यह बात सौ फीसदी सही पाई गई कि इस अनजान बीमारी को सोशल डिस्टेंसिंग से रोका जा सकता है  ।
इस बीच दिहाड़ी मजदूरों के पलायन की भयावह तस्वीरों ने डराया तो 'ताली-थाली' और '9 बजे, 9 मिनट' जैसी मुहिम ने विकट हालातों में देश को एकजुट बनाया  । अब जब लॉकडाउन खत्म होने में महज हफ्ते भर का समय शेष है, ऐसे में यह जानना जरूरी हो जाता है कि यह लॉकडाउन कितना कारगर रहा  । क्या सोशल डिस्टेंसिंग से कोविड-19 भारत में वो तबाही नहीं मचा पाया, जैसा रूप उसने यूरोपियन देशों में दिखाया  ।
आइए एक नजर डालते हैं 25 मार्च से लेकर अबतक तारीख-दर-तारीख कोरोना से कितनी मौत हुई? लॉकडाउन के पहले दिन कितने संक्रमित थे और आज की तारीख में क्या स्थिति है? औसत रोजाना कितने प्रतिशत मरीज बढ़े?
देश में रोजाना बढ़ रहे 301 मरीज
  
स्वास्थ्य और परिवार कल्याण मंत्रालय के मुताबिक, पिछले 24 घंटे में कोरोना से 13 लोगों की मौत हुई, साथ ही 508 नए मामले आए  । वहीं, कोरोना संक्रमित मरीजों की संख्या बढ़कर 4421 हो गई है  । इनमें 3981 सक्रिय हैं, 325 लोग स्वस्थ हो चुके हैं या उन्हें अस्पताल से छुट्टी दे दी गई है और 114 लोगों की मौत हो चुकी है  । 6 अप्रैल यानी सोमवार को सर्वाधिक 704 नए मामले सामने आए थे और 28 मौतें भी हुईं थीं, जो अबतक की सबसे बड़ी वृद्धि है  । इसके मुकाबले आज कोरोना के नए केस में कमी देखी गई  ।

अभी तक देश में कोविड-19 के 1,07,006 टेस्ट किए गए हैं  । 136 सरकारी और 59 निजी लैबों को टेस्ट की अनुमति दी गई है  ।
 
तारीख	संक्रमितों की संख्या	रोजाना नए मरीज
25 मार्च	606		42
26 मार्च	694		88
27 मार्च	724		30
28 मार्च	918		194
29 मार्च	1024		106
30 मार्च	1251		227
31 मार्च	1397		146
01 अप्रैल	1834		437
02 अप्रैल	2069		235
03 अप्रैल	2547		478
04 अप्रैल	3072		525
05 अप्रैल	3577		505
06 अप्रैल	4281		704
07 अप्रैल	4789		508
आंकड़े: स्वास्थ्य मंत्रालय

इस रिपोर्ट से पता लगता है कि लॉकडाउन के पिछले 14 दिन के दौरान यानी 25 मार्च से 7 अप्रैल के बीच देश में कोरोना वायरस संक्रमितों की संख्या 4225 पहुंच गई  । देश में औसतन एक दिन में लगभग 301 नए मामले सामने आए  । मरीजों का विश्लेषण करते हुए स्वास्थ्य मंत्रालय ने ये भी कहा कि कोरोना वायरस के पुरुषों में 76 प्रतिशत और महिलाओं में 24 प्रतिशत मामले सामने आए हैं  । 63 प्रतिशत मौत 60 वर्ष से अधिक आयु के लोगों की हुई हैं  । 30 प्रतिशत मौत 40 से 60 आयु वर्ग के बीच और 7 प्रतिशत मौत 40 वर्ष से कम उम्र के लोगों की हुई  ।
  
हिमाचल में कोरोना वायरस के नौ नए मामले, 27 पहुंचा आंकड़ा

हिमाचल में कोरोना वायरस को लेकर अब मुश्किलें बढ़ती जा रही हैं  । तब्लीगी जमात से जुड़े ऊना के नौ और लोग कोरोना पॉजिटिव पाए गए हैं  । प्रदेश में एक दिन में अब तक के सबसे ज्यादा मामले सामने आए हैं  । पॉजिटिव पाए गए लोगों की उम्र 16 से 75 साल के बीच है  । सभी अंब की कुठेड़ा-खैरला मस्जिद में रुके थे  । ये लोग पहले से पॉजिटिव ऊना के मरीजों के संपर्क में आए थे  । इनमें पांच सिरमौर, एक-एक कुठेड़ा, अर्की और दो उत्तर प्रदेश के रहने वाले हैं  ।
सभी पॉजिटिव मरीजों को ईएसआई अस्पताल बद्दी शिफ्ट करने की प्रक्रिया शुरू हो गई है  । एक साथ नौ मरीजों के सामने आने के साथ ही अब प्रदेश में कोरोना पॉजिटिव केसों की संख्या 27 पहुंच गई है  । इनमें एक की मौत हो चुकी है जबकि दो ठीक हो गए हैं  । वहीं, चार मरीज इलाज के लिए दिल्ली शिफ्ट हो चुके हैं  । अब प्रदेश में कोरोना के कुल 20 एक्टिव केस हैं और ये सभी जमाती और उनके संपर्क में आने वाले हैं  । मंगलवार को स्वास्थ्य विभाग ने टांडा मेडिकल कॉलेज व अन्य जगह कुल 79 सैंपलों का टेस्ट किया था  ।

देर रात आई रिपोर्ट में नौ सैंपल पॉजिटिव, 70 निगेटिव निकले  । अब ऊना जिले में सबसे ज्यादा 12 पॉजिटिव मरीज हो गए हैं  । बता दें, सोमवार को भी चंबा के तीसा में भी चार जमातियों में कोरोना की पुष्टि हुई थी  । उससे पहले कांगड़ा के इंदौरा के रहने वाले एक तब्लीगी की रिपोर्ट भी पॉजिटिव आई थी  । इसके अलावा ऊना जिले के ही तीन तब्लीगियों में कुछ दिन पहले कोरोना की पुष्टि हुई थी, जिसके बाद उन्हें टांडा शिफ्ट कर दिया था  । रविवार को भी बद्दी और नालागढ़ में एक साथ सात कोरोना के पॉजिटिव केस आए थे  ।  
 
कहां कितने पॉजिटिव केस 

जिला                कुल पॉजिटिव            कितने जमाती                               स्थिति
ऊना                    12                            03जमाती/ 09संपर्क में आए            टांडा- बद्दी में भर्ती    
कांगड़ा                 04                            01 जमाती                             02 ठीक, 01 मौत, 01 टांडा में भर्ती 
चंबा                     04                            सभी जमाती                      सभी नेरचौक मेडिकल कॉलेज में भर्ती    
सोलन                  07                             03 जमाती                     चार दिल्ली शिफ्ट, 03 आईजीएमसी में
चार मरीजों में कोरोना के लक्षण सामने नहीं
वहीं,14 दिन क्वारंटीन में रहने और उसके बाद अब 20 दिन होने पर भी चंबा के चार मरीजों में कोरोना के लक्षण सामने नहीं आ रहे हैं  । हालांकि, एहतियातन लिए गए सैंपलों में इनकी रिपोर्ट पॉजिटिव आई है  । चारों पॉजिटिव मरीजों को अब नेरचौक मेडिकल कॉलेज में रखा है  ।

चंबा जिले के चुराह क्षेत्र से ताल्लुक रखने वाले चारों जमातियों में 14 दिन में लक्षण सामने नहीं आने से थ्योरी पर सवाल उठ रहे हैं  । सर्किट हाउस चंबा में आयोजित प्रेसवार्ता में जिलाधीश चंबा विवेक भाटिया ने यह बात कही  । उन्होंने कहा कि क्षेत्र की नौ पंचायतों और सलूणी क्षेत्र की सात पंचायतों को सीज किया गया है  । 

























