
कोविड-19 जांच: देश के टॉप 14 चिकित्सा संस्थान करेंगे मेडिकल कॉलेजों की मदद
 
देश के 14 बेहतरीन चिकित्सा संस्थान कोरोना वायरस के खिलाफ लड़ाई में देश के सभी मेडिकल कॉलेजों की मदद करेंगे  । ये संस्थान कोविड-19 संक्रमण को रोकने के लिए इसके परीक्षण को बढ़ाने के तरीकों के बारे में बताएंगे  । इस कदम से देशभर में कोरोना वायरस की जांच की व्यवस्था सुनिश्चित हो सकेगी  ।
भारतीय आयुर्विज्ञान अनुसंधान परिषद (आईसीएमआर) की तरफ से इस काम के लिए दिल्ली स्थित एम्स, चंडीगढ़ में पीजीआई और बेंगलुरु स्थित निम्हांस जैसे 14 बेहतरीन चिकित्सा संस्थानों को चुना गया है  । ये 14 संस्थान देश के सभी निजी और सरकारी मेडिकल कॉलेजों को कोरोना वायरस के परीक्षण हेतु प्रयोगशालायें शुरू करने में तकनीकी और कौशल संबंधी मदद मुहैया कराएंगे  । दरअसल, देशभर में कोरोना वायरस के लगातार बढ़ते मामलों को देखते हुए आईसीएमआर ने पूरे देश में विषाणु विज्ञान प्रयोगशालाओं का दायरा बढ़ाने के लिए यह पहल की है  ।
इसका मकसद कोरोना वायरस की परीक्षण सुविधाओं को बढ़ाते हुए सभी मेडिकल कॉलेजों के आसपास इस तरह की प्रयोगशालाएं स्थापित करना है  । आईसीएमआर के एक अधिकारी ने बताया कि परिषद ने सभी सरकारी और निजी क्षेत्र के मेडिकल कॉलेजों से कोविड-19 के परीक्षण की सुविधा शुरू करने के लिये आवेदन भी मांगे हैं  । उन्होंने आगे कहा कि इस सुविधा को देश के हर हिस्से तक पहुंचाने के लिए आईसीएमआर ने 14 चिकित्सा संस्थानों का चुनाव किया है  । इन संस्थानों को जिम्मेदारी दी गई है कि वे सभी मेडिकल कॉलेजों को लेटेस्ट प्रयोगशालायें स्थापित करने के लिये प्रोत्साहित करें और इस दिशा में हर तरह की मदद भी मुहैया कराएं  ।

आईसीएमआर के महानिदेशक बलराम भार्गव ने इस काम के लिए सभी 14 संस्थानों के निदेशकों को पत्र लिखा है  । इस पत्र में उन्होंने प्रयोगशालाओं के विस्तार में मेडिकल कॉलेजों को ढांचागत सुविधाओं से लेकर प्रशिक्षण तक हर प्रकार की मदद देने को कहा है  । इसके अलावा उन्होंने इन संस्थानों से मेडिकल कॉलेजों के मार्गदर्शक के रूप में इस दायित्व का निर्वाह करने का अनुरोध किया है  ।
 
एनसीएईआर की रिपोर्ट: जनता चाहती है 14 दिन के लिए और बढ़ाया जाए लॉकडाउन
 
कोरोना वायरस के खतरे को देखते हुए इस बात की पूरी संभावना है कि कल समाप्त हो रहा 21 दिनों का लॉकडाउन आगे भी जारी रहेगा  । प्रधानमंत्री नरेंद्र मोदी इसे लेकर कल सुबह 10 बजे देश को संबोधित करेंगे  । इस बीच एक सर्वे में कहा गया है कि जनता भी लॉकडाउन को दो सप्ताह के लिए बढ़ाने के पक्ष में हैं  । 
आर्थिक नीतियों से संबंधित शोध संस्था नेशनल काउंसिल ऑफ एप्लाइड इकोनॉमिक रिसर्च (एनसीएईआर) ने अपनी रिपोर्ट में कहा है कि देश में ज्यादातर लोग कई मोर्चे पर दिक्कतों का सामना करने के बावजूद  लॉकडाउन को दो सप्ताह और बढ़ाने के पक्ष में हैं  । यह सर्वे तीन से छह अप्रैल के बीच दिल्ली में करवाया गया था  ।
इस कोरोना वायरस टेलीफोन सर्वेक्षण (डीसीवीटीएस) में कुल 1,750 लोगों की प्रतिक्रिया ली गई  । इसमें लगभग 29.3 फीसदी लोगों ने कहा कि उनके परिवार भोजन, खाना पकाने के सामान और ईंधन की कमी का सामना कर रहे हैं  । लॉकडाउन के दौरान ग्रामीण क्षेत्रों में लोगों को ज्यादा परेशानियों का सामना करना पड़ रहा है  । 

मालूम हो कि 25 मार्च से देशभर में 21 दिनों का लॉकडाउन जारी है  । लॉकडाउन कार्यक्रम के मुताबिक यह 14 अप्रैल को खत्म हो रहा है  । अभी तक सात राज्यों में लॉकडाउन को 30 अप्रैल तक के लिए बढ़ा दिया गया है  । 

सर्वे में कहा गया, ‘कठिनाइयों और चुनौतियों का सामना करने के बावजूद जवाब देने वाले लोगों ने बहुमत के साथ लॉकडाउन की अवधि को बढ़ाने के विचार का समर्थन किया  । 86.7 फीसदी लोगों ने 14 अप्रैल के बाद और दो हफ्ते के लिए लॉकडाउन बढ़ाने के पक्ष में राय जाहिर की  । वहीं, 62.5 फीसदी लोगों ने विस्तार का जोरदार समर्थन किया, जबकि 24.2 फीसदी लोग मोटे तौर पर इसके पक्ष में थे  ।’

एनसीएईआर के मुताबिक सर्वे से इस बात का पता चलता है कि इस बीमारी की भयावहता और सामाजिक दूरी के महत्व को लोग अच्छी तरह समझ रहे हैं  । सर्वेक्षण में कहा गया कि ग्रामीण क्षेत्र में 32.6 फीसदी परिवारों ने और शहरी क्षेत्र में 25.3 फीसदी परिवारों ने प्रतिबंध से जरूरी वस्तुओं की आपूर्ति में कमी का अनुभव महसूस किया  ।
 
सोनिया ने पीएम मोदी से गरीबों को मुफ्त अनाज देने की अपील की, राहुल ने घेरा
 
कांग्रेस की अंतरिम अध्यक्ष सोनिया गांधी ने प्रधानमंत्री नरेंद्र मोदी को पत्र लिखकर गरीबों को अनाज उपलब्ध कराने की मांग की है  । सोनिया ने पीएम मोदी से अपील की है कि कोरोना वायरस के खिलाफ लड़ाई की इस घड़ी में सरकार को यह सुनिश्चित करना होगा कि किसी भी नागरिक को भूखे नहीं रहना पड़े  । 
सोनिया गांधी ने सोमवार को पीएम मोदी को पत्र लिखकर सरकार को इस साल सितंबर तक राष्ट्रीय खाद्य सुरक्षा अधिनियम (एनएफएसए) के लाभार्थियों को प्रति व्यक्ति 10 किलो अनाज प्रदान करने के लिए कहा है  ।
प्रधानमंत्री नरेंद्र मोदी को लिखे पत्र में, उन्होंने यह भी मांग की कि जो खाद्य असुरक्षा का सामना कर रहे हों, लेकिन उनके पास राशन कार्ड नहीं है  । ऐसे लोगों को भी 10 किलो अनाज छह महीने तक मुफ्त में प्रदान किया जाए  । उन्होंने कहा कि ऐसे लोग मुख्य रूप से प्रवासी मजदूर हैं, जिनके पास राशन कार्ड नहीं है  ।   



कांग्रेस अध्यक्ष ने कहा कि देशभर में लाखों लोगों को लॉकडाउन के कारण खाद्य असुरक्षा का सामना करना पड़ रहा है  । उन्होंने कहा कि यह दुखद है वह भी यह जानते हुए कि भारत के पास मौजूदा महामारी जैसी समस्याओं से निपटने के लिए खाद्यान्न का बड़ा बफर स्टॉक है  ।

पीएम मोदी को लिखे अपने पत्र में उन्होंने कहा कि वर्तमान संकट ने कई अपेक्षाकृत खाद्य सुरक्षित परिवारों को खाद्य असुरक्षा और गरीबी में धकेल दिया है  । सोनिया ने लिखा कि महामारी के खिलाफ हमारी लड़ाई में हमें यह सुनिश्चित करना चाहिए कि कोई भी भुखमरी का सामना न करे  ।

लॉकडाउन से करोड़ों किसानों-मजदूरों को हुई तकलीफ: राहुल
वहीं, कांग्रेस के पूर्व अध्यक्ष राहुल गांधी ने सोमवार को आरोप लगाया कि पूरे देश में एक ही तरह का लॉकडाउन लागू करने से करोड़ों किसानों, मजदूरों और कारोबारियों को बहुत पीड़ा हुई है  । उन्होंने यह भी कहा कि कोरोना वायरस से ज्यादा प्रभावित इलाकों (हॉटस्पॉट) के अलावा दूसरे क्षेत्रों में कारोबार धीरे-धीरे खुलने दिया जाए  । उन्होंने यह मांग ऐसे वक्त की है जब प्रधानमंत्री नरेंद्र मोदी मंगलवार सुबह लॉकडाउन और कोरोना संकट पर देश को संबोधित करने वाले हैं  ।

गांधी ने ट्वीट किया, पूरे देश के लिए एक जैसा लॉकडाउन करने से करोड़ों किसानों, प्रवासी कामगारों, दिहाड़ी मजदूरों और कारोबार मालिकों को ऐसी तकलीफें झेलनी पड़ रही हैं जिन्हें बयां नहीं किया जा सकता  । उन्होंने कहा कि इस स्थिति में बड़ी अक्लमंदी से सुधार होना चाहिए  । बड़े पैमाने पर जांच के माध्यम से ज्यादा प्रभावित इलाकों को चिन्हित करके अलग किया जाए और दूसरे इलाकों में कारोबार को धीरे-धीरे खुलने दिया जाए  ।

नकारात्मक भूमिका निभा रही है: भाजपाउधर, भाजपा ने सोमवार को आरोप लगाया कि कोरोना वायरस महामारी के खिलाफ मोदी सरकार की लड़ाई में कांग्रेस नकारात्मक भूमिका निभा रही है  । पार्टी ने कहा कि विपक्षी पार्टी के असहयोगपूर्ण रवैये ने इसकी प्रासंगिकता पर सवालिया निशान लगा दिया है  । भाजपा प्रवक्ता राजीव प्रताप रुड़ी ने कहा कि सरकार ने समाज के विभिन्न वर्गों जैसे किसानों, उद्योगपतियों, वेतनभोगियों, गरीबों और महिलाओं की मदद के वास्ते कई राहत कदम उठाए हैं  । उन्होंने कहा कि कांग्रेस सच्चाई से बहुत दूर है और जनता को गुमराह कर रही है  ।

उन्होंने कहा कि कांग्रेस को इस तरह की ओछी राजनीति करना बंद कर सरकार का सहयोग करना चाहिए  । रुड़ी ने कहा कि दुनिया में कोरोना वायरस के कारण संकट के इस दौर में प्रधानमंत्री नरेंद्र मोदी के नेतृत्व में भारत मानवता के एक अग्रणी रक्षक के रूप में उभरकर सामने आया है  । उन्होंने आरोप लगाया कि कांग्रेस का रवैया न केवल नकारात्मक है बल्कि उसके नेताओं के असहयोगपूर्ण दृष्टिकोण से पार्टी की प्रासंगिकता पर भी एक सवाल खड़ा होता है  । 


 
आज सुबह 10 बजे देश को संबोधित करेंगे प्रधानमंत्री, लॉकडाउन अवधि बढ़ने की संभावना
 
प्रधानमंत्री नरेंद्र मोदी मंगलवार सुबह 10 बजे देश को संबोधित करेंगे  । माना जा रहा है कि वह अपने संबोधन में देश में जारी लॉकडाउन की अवधि को बढ़ा सकते हैं  । वर्तमान में देश में जारी 21 दिनों का लॉकडाउन 14 अप्रैल यानी कल मंगलवार को खत्म हो रहा है  । हालांकि कोरोना के बढ़ते मामलों को देखते हुए यह तय माना जा रहा है कि प्रधानमंत्री 30 अप्रैल तक लॉकडाउन को बढ़ा सकते हैं  ।
 

 


पिछले हफ्ते प्रधानमंत्री ने देश के सभी मुख्यमंत्रियों के साथ वीडियो कॉन्फ्रेंसिंग के जरिए बातचीत की थी  । जिसमें उन्होंने सभी से लॉकडाउन बढ़ाने सहित इस संक्रमण के निवारण के उपायों और आवश्यक कदमों पर सुझाव मांगा था  । इस दौरान सभी राज्यों ने लॉकडाउन को दो हफ्ते और बढ़ाने की मांग की थी  । जिसपर केंद्र सरकार विचार कर रहा था  । वीडियो कॉन्फ्रेंसिंग के जरिए हुई इस बैठक में पीएम मोदी ने कहा कि लॉकडाउन की बात करते हुए मैंने कहा था कि जान है तो जहान है  । जब मैंने राष्ट्र के नाम संदेश दिया था तो शुरू में बल दिया था कि हर नागरिक की जान बचाने के लिए लॉकडाउन और सोशल डिस्टेंसिंग का पालन बहुत आवश्यक है  । देश के अधिकतर लोगों ने इस बात को समझा और घरों में रहकर अपना दायित्व भी निभाया  । हम सभी ने भी इसी मंत्र पर चलते हुए देशवासियों की जिंदगी बचाने का प्रयास किया  ।

पंजाब, पश्चिम बंगाल, तेलंगाना, महाराष्ट्र और ओडिशा बढ़ा चुके हैं लॉकडाउन
पंजाब, पश्चिम बंगाल, तेलंगाना, महाराष्ट्र और ओडिशा पहले ही अपने राज्यों में जारी लॉकडाउन की अवधि को बढ़ा चुके हैं  । वहीं देश में जारी लॉकडाउन आने वाले मंगलवार को खत्म हो रहा है  । केंद्रीय गृह मंत्रालय ने विभिन्न पहलुओं पर राज्य सरकारों से विचार मांगे हैं, जिसमें यह जानकारी भी शामिल है कि क्या अधिक लोगों और सेवाओं को छूट दी जानी चाहिए  ।
 





















