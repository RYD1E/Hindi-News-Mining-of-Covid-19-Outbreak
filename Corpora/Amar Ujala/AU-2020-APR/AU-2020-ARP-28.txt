शिव नाडर यूनिवर्सिटी के शोधकर्ताओं का दावा, कोरोना के उपचार की क्षमता वाले अणु की हुई खोज
 
नोएडा स्थित शिव नाडर यूनिवर्सिटी के शोधकर्ताओं ने दावा किया है कि उन्होंने कुछ ऐसे रासायनिक अणुओं की खोज की है जो कोरोना वायरस द्वारा पैदा श्वास संबंधी विकृतियों को ठीक कर सकता है  । यूनिवर्सिटी द्वारा जारी बयान में कहा गया है कि रसायन विज्ञान विभाग के प्रोफेसर सुभब्रत सेन के नेतृत्व में शोधकर्ताओं का दल इस वर्ष के अंत तक प्रीक्लिनिकल अध्ययन पूरा करने का प्रयास करेगा  । इसके बाद यह कंपाउंड ह्यूमन ट्रायल के लिए तैयार हो जाएगा  ।
बयान के अनुसार इस नए रसायन में कोरोना वायरस के मरीजों में एक्यूट रेस्पिरेटरी डिस्ट्रेस सिंड्रोम के साथ-साथ सिवियर एक्यूट रेस्पिरेटरी सिंड्रोम और मिडिल ईस्ट रेस्पिरेटरी सिंड्रोम को ठीक करने की भी क्षमता होगी  ।
शोधकर्ताओं ने नए रसायनों को के लिए भारत में अंतिम पेटेंट दायर कर दिया है  । अब अणु की खोज के लिए जांच को अगले चरण में ले जाया जा रहा है, जहां इसका परीक्षण जानवरों पर किया जाएगा  । शोधकर्ताओं के अनुसार, यह थेरेपी न केवल कोरोना मरीज के फेफड़ों को प्रभावित करने से रोकेगी, बल्कि वायरस की वजह से फेफड़ो में जो परेशानी पहले आ चुकी है उससे निपटने में भी सहायता करेगी  । जिन मामलों में वेंटिलेटर द्वारा आराम नहीं मिल पा रहा है या वेंटिलेटर उपल्ब्ध नहीं हैं, वहां एक्यूट रेस्पिरेटरी डिस्ट्रेस सिंड्रोम के मरीजों को इससे राहत मिलेगी  । 

शोधकर्ताओं के दल का नेतृत्व कर रहे  प्रोफेसर सुभब्रत सेन ने कहा कि हमें उम्मीद है कि हमारा चिकित्सीय दृष्टिकोण एक्यूट रेस्पिरेटरी डिस्ट्रेस सिंड्रोम से जुड़ी विकृतियों के खिलाफ समाधान लाएगा  । हमारा उद्देश्य इस वर्ष के अंत तक प्रीक्लिनिकल अध्ययनों को समाप्त करना है, जिसके बाद नया कंपाउंड ह्यूमन ट्रायल के लिए तैयार हो जाएगा  । 
 
कोरोना वायरस से सीआरपीएफ के जवान की मौत, अर्धसैनिक बलों में पहला मामला 
 
कोरोनो वायरस संक्रमण के कारण मंगलवार को केंद्रीय रिजर्व पुलिस बल (सीआरपीएफ) के 55 वर्षीय जवान की मौत हो गई  । केंद्रीय गृह मंत्रालय के अंतर्गत आंतरिक सुरक्षा और सीमा सुरक्षा के लिए काम करने वाले केंद्रीय सशस्त्र पुलिस बलों (सीएपीएफ) या अर्धसैनिक बलों के लगभग 10 लाख कर्मियों में से कोरोना के कारण यह पहली मौत है  ।
सहायक उप-निरीक्षक (एएसआई) रैंक के अधिकारी को कोरोना वायरस संक्रमित पाए जाने के बाद कुछ दिनों पहले सफदरजंग अस्पताल में भर्ती कराया गया था  । एक वरिष्ठ अधिकारी ने बताया कि कोरोना वायरस के कारण मंगलवार को एक सीआरपीएफ कर्मी की मृत्यु हो गई  । वे दिल्ली स्थित बल की 31वीं बटालियन में तैनात थे  ।
इस बटालियन के लगभग 23 अन्य कर्मियों को एक अन्य सहयोगी द्वारा कोरोना संक्रमित होने के बाद अस्पताल में भर्ती कराया गया है  । बीएसएफ और सीआईएसएफ जैसे अन्य केंद्रीय सशस्त्र पुलिस बलों के कुछ अन्य कर्मियों में भी कोरोना वायरस के मामले सामने आए हैं  ।
 

आईआईटी के छात्रों ने सांस की समस्या से पीड़ित कोविड-19 मरीजों के लिए इंट्यूबेशन बॉक्स बनाया
 

भारतीय प्रौद्योगिकी संस्थान (आईआईटी) के छात्रों ने कोविड-19 के उन मरीजों के लिए कम कीमत वाले इंट्यूबेशन बॉक्स विकसित किए हैं जिन्हें सांस संबंधी तकलीफ है  । इन्हें श्वास नली में ट्यूब डालकर इस समस्या से राहत दिलाई जा सकती है  ।
इंट्यूबेशन मुंह के जरिए प्लास्टिक की नली को श्वास नली (ट्रैकिया) में पहुंचाए जाने की प्रक्रिया को कहा जाता है  । यह इसलिए किया जाता है ताकि एनेस्थीसिया, दर्द निवारक दवा दिए जाने या गंभीर बीमारी के दौरान व्यक्ति को वेंटिलेटर पर रखा जा सके और उसे सांस लेने में दिक्कत न हो  ।
आईआईटी गुवाहाटी की ओर से विकसित यह उपकरण एरोसॉल निरोधक बॉक्स है जिसे मरीज के बेड पर सिर की तरफ से रखा जा सकता है  । इससे मरीज से विषाणु से भरी बूंदों के डॉक्टर तक पहुंचने की आशंका घटती है, खासकर नली डाले जाने के दौरान  । अनुसंधानकर्ताओं की टीम के मुताबिक, डिजाइन का प्रारंभिक प्रारूप रक्षा अनुसंधान एवं विकास संगठन (डीआरडीओ) में पूरा किया गया है और इस बॉक्स की अखिल भारतीय आयुर्विज्ञान संस्थान (एम्स) समेत बड़े कोविड-19 देखभाल केंद्रों में समीक्षा की जा रही है  । यह वर्तमान में मौजूद बॉक्स की कीमत से काफी कम पर उपलब्ध होगा  ।

बायोसाइंस विभाग के बीटेक छात्र, उमंग माथुर ने पीटीआई से कहा, पावर्ड एयर प्यूरिफाइंग रेस्पिरेटर (संक्रमित हवा से बचाने वाले उपकरण) और पूरी तरह बंद फेस मास्क जैसे निजी सुरक्षात्मक उपकरणों (पीपीई) के अभाव में यह आवश्यक है कि अस्थायी एक्रलिक फेस शील्ड, एन95 मास्क और सर्जिकल रेस्पिरेटर के इस्तेमाल को स्वीकारा जाए और मरीज के मुंह और नाक से निकलने वाले एयरोसॉल को रोका जाए  । इंट्यूबेशन बॉक्स मरीज के आस-पास ही संक्रमण को सीमित रख यह बचाव सुनिश्चित करता है  । 

उन्होंने कहा कि अन्य सुरक्षात्मक उपकरणों के उलट यह बॉक्स मरीज का इलाज कर रहे कई डॉक्टरों और नर्सों के लिए प्रभावी तरीके से काम करता है  ।
 












