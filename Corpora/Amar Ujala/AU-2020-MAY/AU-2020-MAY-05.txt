कोरोना वायरस की वजह से अब नहीं होंगी पूरे देश में सीबीएसई बोर्ड की दसवीं कक्षा की बची परीक्षाएं: शिक्षा मंत्री निशंक
 

केंद्र सरकार ने कोरोना वायरस के चलते इस साल पूरे देश में सीबीएसई की 10वीं की परीक्षा न कराने का फैसला किया है । केंद्रीय मानव संसाधन विकास मंत्री रमेश पोखरियाल निशंक ने ट्वीट कर कहा कि पूरे देश में 10वीं कक्षा की परीक्षाएं नहीं होंगी । हालांकि, उत्तर-पूर्वी दिल्ली में ये परीक्षाएं आयोजित होंगी । यहां परीक्षा शुरू होने से पहले छात्रों को तैयारी के लिए 10 दिन का समय दिया जाएगा । गौरतलब है कि मंत्रालय ने अभी यह स्पष्ट नहीं किया कि छात्रों को कैसे उत्तीर्ण किया जाएगा । क्या दसवीं के विद्यार्थियों को आंतरिक मूल्यांकन के अंकों के प्रदर्शन या अन्य पेपरों के अंकों के औसतन के आधार पर पास किया जाएगा । इसको लेकर अभी स्पष्टता नहीं है ।





पूर्वोत्तर दिल्ली को छोड़कर अब पूरे देश में सीबीएसई बोर्ड की दसवीं की परीक्षाएं नहीं होंगी । खास बात है कि इस बात की घोषणा शिक्षा मंत्री ने वेबिनार के बाद अपने ट्विटर अकाउंट पर की है । इससे पहले आज शिक्षा मंत्री ने वेबिनार के जरिए विद्यार्थियों से बातचीत की थी और कई बड़ी घोषणाएं की थीं । शिक्षा मंत्री रमेश पोखरियाल निशंक ने यह भी कहा था कि उनका मंत्रालय अगले दो दिनों में सीबीएसई 12 वीं बोर्ड परीक्षा के लिए तारीखों की घोषणा करेगा ।
 



सीबीएसई बोर्ड की दसवीं और बारहवीं की कई परीक्षाएं बची हुई थीं जबकि कई परीक्षाओं का आयोजन लॉकडाउन से पहले ही हो गया था । इससे पहले राज्यों के शिक्षा मंत्रियों के साथ वीडियो कॉन्फ्रेंसिंग में शिक्षा मंत्री रमेश पोखरियाल निशंक ने कहा था कि कोरोना वायरस के मद्देनजर बनी स्थिति के ठीक होते ही दसवीं और बारहवीं कक्षा की बची हुई परीक्षाओं का आयोजन किया जाएगा । लेकिन अब सीबीएसई बोर्ड की दसवीं कक्षा की बची हुईं परीक्षाएं नहीं होंगी ।  शिक्षा मंत्री ने ट्वीट में यह भी कहा है कि सभी नवोदय विद्यालयो के लिए प्रवासन प्रक्रिया का अनुसरण किया जा रहा है । इसके लिए एचआरडी मंत्रालय ने भी राज्य के मुख्य सचिवों को पत्र लिखा है । 173 स्कूलों में से 62 से अधिक स्कूलों में यह प्रक्रिया शुरू हो गई है ।
 
पश्चिम बंगाल, मध्य प्रदेश, गुजरात और महाराष्ट्र का कोविड-19 संक्रमण के मामले में सबसे खराब रिकार्ड
 

प्रधानमंत्री नरेंद्र मोदी और केंद्रीय गृहमंत्री का गृह राज्य गुजरात कोविड-19 संक्रमण के मामले में डरा रहा है । हालांकि सबसे अधिक संक्रमित महाराष्ट्र में हैं, लेकिन संक्रमण से मरने वालों की संख्या के मामले में गुजरात और मध्य प्रदेश सभी राज्यों को पीछे छोड़ दे रहे हैं ।
वहीं केरल, कर्नाटक, तमिलनाडु, आंध्र प्रदेश, राजस्थान में केरल को छोड़कर हर राज्य में नए मरीज आ रहे हैं, लेकिन मरीजों के ठीक होने की दर अच्छी है । तुलना में दिल्ली में मरीजों की मौत का आंकड़ा भी करीब-करीब स्थिर है । उत्तर प्रदेश के हालात भी संतोषजनक हैं ।
गुजरात को देश का कारोबारी राज्य कहा जाता है । केंद्रीय स्वास्थ्य मंत्रालय की तरफ से जारी ताजा आंकड़ों के अनुसार राज्य में संक्रमितों की संख्या 5804 है, 1195 मरीज ठीक हुए, लेकिन मरने वालों की संख्या 319 है । मृत्युदर करीब 5.5 फीसदी है । मध्य प्रदेश में संक्रमितों की संख्या 3049 है । 1000 लोग ठीक हुए और 176 लोगों की मृत्यु हो गई । यहां भी मृत्यु दर कुल संक्रमितों की तुलना में 5.8 फीसदी है । महाराष्ट्र में 14541 संक्रमित हैं, 2465 ठीक हुए और 583 (दर 4 फीसदी) की मृत्यु हो गई । इसकी तुलना में ठीक होने वाले मरीजों के मामले में भी गुजरात और मध्य प्रदेश पीछे हैं ।
केरल, कर्नाटक, तमिलनाडु, आंध्र प्रदेश, राजस्थान
केरल में 500 संक्रमितों का पता चला, 4 लोगों की मृत्यु हुई और 462 लोग ठीक हुए । पहला कोविड-19 का मरीज भी केरल में आया । मृत्युदर एक फीसदी से भी कम है । कर्नाटक में 659 संक्रमित, 324 ठीक हुए और 28 लोगों की मृत्यु (करीब 4.1) हुई ।

लेकिन संक्रमण काबू में आ गया है । तमिलनाडु में 3550 संक्रमित, 1409 ठीक हुए और 31 लोगों की मृत्यु (एक फीसदी से भी कम) हुई । आंध्रप्रदेश में 1717 संक्रमित, 589 ठीक हुए, 36 (करीब 2 फीसदी) लोगों की मौत हो गई ।

राजस्थान में 3061 संक्रमित, 1394 ठीक हुए और 77 लोगों की मृत्यु (2.5 फीसदी) हो चुकी है । उत्तर प्रदेश की भी स्थिति अच्छी है । अधिक जनसंख्या वाले सबसे बड़े राज्य में अब तक 2859 संक्रमित, 944 ठीक और 53 लोग मृत्यु (2 फीसदी से कम) का शिकार हुए । दिल्ली में 4898 संक्रमित की तुलना में 1431 संक्रमित ठीक हुए और 64 की मृत्यु( 1.25 फीसदी) हो गई ।
पश्चिम बंगाल का आंकड़ा सबसे खराब
पश्चिम बंगाल के आंकड़े पर केंद्र सरकार की टीम ने भी सवाल उठाया । पश्चिम बंगाल में अब तक 1259 संक्रमितों की जानकारी है । केवल 218 लोग ठीक हुए हैं । 133 लोगों की कोविड-19 संक्रमण से जान चली गई । कुल संक्रमितों की तुलना में देखा जाए तो यह मृत्यु की दर 10.5 फीसदी के करीब आ रही है ।
 
राज्यों के लिए शराब बेचने के क्या मायने हैं, क्यों खुल रहे हैं शराब के ठेके
 
लॉकडाउन 3.0 में कुछ रियायतें देने का परिणाम यह हुआ कि सोमवार यानि चार मई को शराब की दुकानों के बाहर लंबी लाइन लगी हुई थी । चार मई की शाम दिल्ली सरकार ने भी शराब पर 70 फीसद स्पेशल कोरोना फीस लगाने का एलान कर दिया । 
इस फीस से यह समझ आता है कि किसी भी राज्य के लिए आबकारी सेवाएं कितनी जरूरी है । राज्य के लिए शराब बनाने और बेचने से राजस्व के बड़े हिस्से की प्राप्ति होती है । आइए समझते हैं कि राज्यों के लिए शराब बेचने के पीछे क्या गणित है...
राज्यों की शराब बिक्री से कमाई कैसे होती है?
शराब से किसी भी राज्यों को एक अच्छी राशि एक्साइज ड्यूटी के तौर पर मिलती है । हालांकि गुजरात और बिहार ने शराब पर प्रतिबंध लगा दिया है इसलिए इन दोनों राज्यों के राजस्व में शराब बिक्री का हिस्सा नहीं होता ।

सामान्य तौर पर राज्य शराब की मैन्यूफैक्चरिंग और बिक्री पर एक्साइज ड्यूटी लगाते हैं । लेकिन तमिलनाडु एक्साइज ड्यूटी के साथ वेट यानि वैल्यू एडेड टैक्स भी लगाता है । इसके अलावा राज्य विदेश से आई शराब स्पेशल फीस लगाते हैं, ट्रांसपोर्ट फीस भी लेते हैं ।

वहीं उत्तर प्रदेश जैसे राज्य शराब की बिक्री पर स्पेशल ड्यूटी लगाते हैं । उत्तर प्रदेश ऐसी फीस इसलिए लगाता है ताकि मवेशियों की देखरेख में इस राशि को इस्तेमाल किया जा सके । पिछले सितंबर रिजर्व बैंक ऑफ इंडिया ने एक रिपोर्ट जारी की थी । 

रिपोर्ट में बताया गया है कि किसी राज्य को शराब पर एक्साइज ड्यूटी से 10-15 फीसद राजस्व आता है । राज्य के खुद के टैक्स रेवेन्यू श्रेणी में एक्साइज ड्यूटी दूसरे या तीसरे नंबर पर आती है, पहले नंबर पर वस्तु और सेवा कर यानि जीएसटी आता है ।

यही कारण है कि राज्य हमेशा शराब को जीएसटी के दायरे से बाहर रखने के पक्ष में होते हैं ताकि राज्य की आमदनी पर असर ना पड़े ।
शराब पर एक्साइज ड्यूटी से कितना कमाते हैं राज्य?
रिजर्व बैंक ऑफ इंडिया की रिपोर्ट के मुताबिक 2019-20 में 29 राज्य और दिल्ली और पुडुचेरी जैसे केंद्र शासित प्रदेशों को शराब पर एक्साइज ड्यूटी से कुल 1,75,501 करो़ड़ रुपये का बजट बना था । यह पिछले साल 2018-19 की तुलना में 16 फीसद ज्यादा था ।

2018-19 में औसतन हर राज्य ने एक्साइज ड्यूटी से हर महीने 12,500 करोड़ रुपये इकट्ठा किए जो 2019-20 में बढ़कर 15,000 करोड़ रुपये मासिक हो गए । लेकिन कोरोना वायरस से पहले इस साल 15,000 करोड़ रुपये मासिक आय की उम्मीद लगाई गई थी ।

उत्तर प्रदेश सरकार के एक अधिकारी ने बताया कि पिछले वित्तीय साल में राज्य ने शराब पर एक्साइज ड्यूटी से 2,500 करोड़ रुपये कमाए थे और इस साल कमाई की उम्मीद तीन हजार करोड़ रुपये थी ।
किस राज्य की सबसे ज्यादा कमाई होती है?
2018-19 के वित्तीय साल के मुताबिक देश के जिन पांच राज्यों का सबसे ज्यादा राजस्व बना था, उसमें उत्तर प्रदेश, कर्नाटक, महाराष्ट्र, पश्चिम बंगाल और तेलंगाना शामिल है । उत्तर प्रदेश की ज्यादा कमाई के पीछ कारण है कि राज्य शराब पर केवल एक्साइज ड्यूटी लगाता है । 
उत्तर प्रदेश - 25,100 करोड़ रुपये
कर्नाटक - 19,750 करोड़ रुपये 
महाराष्ट्र - 15,353 करोड़ रुपये
पश्चिम बंगाल - 10,554 करोड़ रुपये
तेलंगाना - 10,313 करोड़ रुपये
उत्तर प्रदेश अलग से वैट नहीं लगाता है, जैसे तमिलनाडु अलग से शराब पर वैट लगाता है इसलिए राज्य का वैट कलेक्शन एक्साइज ड्यूटी में नहीं दिखता है । बिहार और गुजरात में शराब पर प्रतिबंध है इसलिए 2018-19 और 2019-20 में बिहार को शराब से कोई कमाई नहीं हुई ।

गुजरात के शराब की एक्साइज ड्यूटी की कमाई बहुत ही कम होती है । आंध्र प्रदेश ने भी पिछले साल शराब पर पाबंदी लगाने का एलान किया था लेकिन चार मई से प्रदेश में शराब बेचने की अनुमति दे दी गई, हालांकि आंध्र प्रदेश शराब पर अलग से प्रतिबंध टैक्स लेता है ।
राज्यों के लिए राजस्व के क्या स्रोत हैं?
मोटे तौर पर राज्यों के लिए राजस्व के दो स्रोत होते हैं, एक टैक्स रिवेन्यू और नॉन टैक्स रिवेन्यू । कर राजस्व को भी दो भागों में बांटा गया है, एक राज्य का अपना टैक्स रिवेन्यू और दूसरा केंद्रीय करों में हिस्सा ।

अब राज्यों के अपने टैक्स रिवेन्यू को तीन श्रेणी में रखा गया है...
आय पर लगने वाला कर, इसमें कृषि आय टैक्स, प्रोफेशनल टैक्स, व्यापार पर टैक्स, कॉलिंग और रोजगार पर टैक्स शामिल है ।
संपत्ति और पूंजी के लेन-देन पर टैक्स, इसमें भूमि राजस्व, स्टाम्प, रजिस्ट्रेशन फीस और शहरी अचल संपत्ति टैक्स शामिल है ।
कमोडिटी और सेवाओं पर कर, इसमें बिक्री कर, वैट, केंद्रीय बिक्री कर, बिक्री कर पर सरचार्ज, टर्नओवर टैक्स की रसीदें, अन्य रसीदें, राज्य एक्साइज, वाहनों पर कर, वस्तु और यात्री पर कर, बिजली पर ड्यूटी और कर, मनोरंजन कर, राज्य जीएसटी और दूसरे कर शामिल हैं ।
रिजर्व बैंक ऑफ इंडिया की रिपोर्ट के मुताबिक 2019-20 में किसी राज्य के अपने टैक्स रिवेन्यू में सबसे ज्यादा हिस्सा राज्य जीएसटी का रहा जो कि 43.5 फीसद थी । इसके बाद 23.5 फीसद का बिक्री कर जिसमें मुख्य तौर पर पेट्रोल शामिल है । 

इसके बाद राज्य एक्साइज ड्यूटी का 12.5 फीसद योगदान और संपत्ति और पूंजी के लेन-देन पर 11.3 फीसद का योगदान रहा ।
 
64 उड़ानों से 14 हजार भारतीयों को वापस लाने की योजना तैयार, 7 मई से शुरू होगा 'वंदे भारत मिशन'
 
कोरोना वायरस लॉकडाउन की वजह से विदेशों में फंसे भारतीयों की वापसी के लिए 'वंदे भारत मिशन' की शुरुआत सात मई से होने जा रही है । नागरिक उड्डयन मंत्री हरदीप सिंह पुरी ने कहा कि कोरोना वायरस के कारण लगे लॉकडाउन के चलते विदेशों में फंसे भारतीय नागरिकों को लाने की शुरुआत सात मई से होगी । सात मई से 13 मई तक विभिन्न देशों में फंसे भारतीयों को वापस लाने के लिए सप्ताह में 64 उड़ानों का संचालन किया जाएगा ।
भारतीय छात्रों समेत करीब 14 हजार 800 लोगों को वापस लाया जाएगा । इसके लिए हर दिन करीब 2000 लोगों को लाने की योजना है । फ्लाइट लेने से पहले यात्रियों की मेडिकल स्क्रीनिंग की जाएगी । जिन भारतीयों में खांसी, बुखार या सर्दी के लक्षण पाए जाते हैं उन्हें यात्रा की अनुमति नहीं दी जाएगी । 
यात्रा के दौरान, इन सभी यात्रियों को स्वास्थ्य मंत्रालय और नागरिक उड्डयन मंत्रालय द्वारा जारी किए गए प्रोटोकॉल का पालन करना होगा । भारत आने के बाद इन लोगों को 14 दिनों तक अस्पताल या किसी अन्य स्थान पर क्वारंटीन में रखा जाएगा ।  64 उड़ानों में यूएई से 10 उड़ानें, कतर- 2, सऊदी अरब- 5, यूके- 7, सिंगापुर- 5, यूनाइटेड स्टेट्स -7, फिलीपींस- 5, बांग्लादेश- 7, बहरीन - 2, मलेशिया -7, कुवैत- 5, और ओमान से 2 उड़ाने संचालित होंगी ।

हरदीप सिंह पुरी ने बताया कि यात्रा के लिए निर्धारित दर लंदन-मुंबई के लिए 50,000 रुपये होगी, इसी तरह लंदन से अहमदाबाद, लंदन से बंगलुरू और लंदन से दिल्ली के लिए भी 50,000 रुपये ही होगी । शिकागो-दिल्ली-हैदराबाद के लिए यात्रा दर लगभग एक लाख रुपये होगी । सभी लोगों को प्लेन का किराया खुद ही देना होगा ।

कितने भारतीयों की कब-कब होगी वापसी
7 मईः नौ देशों से 2300 लोग कोच्चि, कोझिकोड, मुंबई, दिल्ली, हैदराबाद, अहमदाबाद और श्रीनगर आएंगे ।
8 मई: आठ देशों से करीब 2050 भारतीय चेन्नई, कोच्चि, मुंबई, अहमदाबाद, बंगलुरू और दिल्ली आएंगे ।
9 मई: नौ देशों से 2050 भारतीय मुंबई, कोच्चि, त्रिची, हैदराबाद, लखनऊ और दिल्ली पहुंचेंगे ।
10 मई: आठ देशों से 1850 लोग त्रिवेंद्रम, कोच्चि, चेन्नई, त्रिची, मुंबई, दिल्ली और हैदराबाद पहुंचेंगे ।
11 मई: नौ देशों से 2200 लोग कोच्चि, कोझिकोड, चेन्नई, दिल्ली, अहमदाबाद, श्रीनगर और बंगलुरू आएंगे ।
12 मई: 10 देशों से 2500 लोग हैदराबाद, दिल्ली, बंगलुरू, श्रीनगर, अहमदाबाद और कोच्चि पहुंचेंगे ।
13 मई: आठ देशों से 1850 लोग कोझिकोड, चेन्नई, दिल्ली, हैदराबाद और अमृतसर पहुंचेंगे ।
64 flights will be operated in the 1st week of operation to bring stranded Indians from different countries from May 7 to May 13: Civil Aviation Minister Hardeep Singh Puri pic.twitter.com/042wthOtBt

12 हजार से एक लाख रुपए तक किराया देना होगा
कहां से कहां	प्रति व्यक्ति किराया
ढाका से दिल्ली	12 हजार रुपए
दुबई से अमृतसर 	13 हजार रुपए
दुबई से कोच्चि	13 हजार रुपए
दुबई से दिल्ली	13 हजार रुपए
कुवैत से अहमदाबाद	14 हजार रुपए
अबु धाबी से हैदराबाद	15 हजार रुपए
ढाका से श्रीनगर	15 हजार रुपए
सिंगापुर से बंगलुरू	18 हजार रुपए
कुवैत से हैदराबाद	20 हजार रुपए
सिंगापुर से दिल्ली	20 हजार रुपए
सिंगापुर से अहमदाबाद	20 हजार रुपए
जेद्दा से दिल्ली	25 हजार रुपए
मनीला से दिल्ली	30 हजार रुपए
लंदन से मुंबई	50 हजार रुपए
लंदन से अहमदाबाद	50 हजार रुपए
लंदन से दिल्ली	50 हजार रुपए
लंदन से बंगलुरू	50 हजार रुपए
शिकागो से दिल्ली और हैदराबाद	एक लाख रुपए
सैन फ्रांसिस्को से दिल्ली	एक लाख रुपए
नेवार्क से मुंबई और अहमदाबाद	एक लाख रुपए
वॉशिंगटन से दिल्ली और हैदराबाद	एक लाख रुपए
 
