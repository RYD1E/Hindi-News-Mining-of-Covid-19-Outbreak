दो दिन से नहीं आए कोरोना संक्रमित केस, डोईवाला में एक महीने बाद केशवपुरी से हटी पाबंदी
 कोरोना संक्रमण के मामलों में उत्तराखंड को थोड़ी राहत मिली है । पिछले दो दिनों से प्रदेश में कोरोना संक्रमित कोई मामला सामने नहीं आया है । बुधवार को आई जांच रिपोर्ट में 342 सैंपल निगेटिव मिले हैं । जबकि पूरे प्रदेश से 143 सैंपल जांच के लिए भेजे गए हैं ।
स्वास्थ्य विभाग की ओर से जारी बुलेटिन के अनुसार बुधवार को दून, हल्द्वानी, श्रीनगर मेडिकल कालेज, एम्स ऋषिकेश और निजी पैथोलॉजी लैब से 342 सैंपलों की रिपोर्ट आई है । सभी सैंपल निगेटिव पाए गए । 286 सैंपलों की जांच चल रही है । प्रदेश सरकार ने केंद्र सरकार की गाइडलाइन के अनुसार चार मई से ग्रीन, ऑरेंज जोन में काफी छूट दी है, लेकिन पिछले दो दिनों से प्रदेश में कोरोना संक्रमित का कोई भी मामला नहीं मिला है ।
अपर सचिव स्वास्थ्य युगल किशोर पंत ने बताया कि दो दिन से प्रदेश में कोरोना संक्रमित नहीं मिला है । प्रदेश में संक्रमित मामलों की संख्या 61 है । इसमें 39 संक्रमित मरीज ठीक हो चुके हैं । 21 संक्रमित मरीजों का इलाज चल रहा है ।
डोईवाला में एक महीने बाद केशवपुरी से हटी पाबंदी
डोईवाला में कोरोना संक्रमण के मामले आने के बाद सील की गई केशवपुरी राजीवनगर बस्ती को जिलाधिकारी देहरादून के आदेश पर बुधवार को पाबंद मुक्त कर दिया गया । पांबदी हटाए जाने के बाद हजारों लोगों ने राहत की सांस ली । खुशी से उनके चेहरे खिल गए ।

कोरोना पॉजिटिव केस आने पर बीती पांच अप्रैल की रात को केशवपुरी राजीवनगर को पाबंद किया गया था । उपजिलाधिकारी लक्ष्मीराज चौहान ने बताया कि बस्ती के दो लोगों की जांच के लिए सैंपल दोबारा लिए गए थे, जिसकी रिपोर्ट बुधवार सुबह नेगेटिव आई । इसके आधार पर बस्ती से पांबद हटा दिया गया । कहा कि क्षेत्र में लॉकडाउन के नियम पूरी तरह से प्रभावी रहेंगे ।

पुलिस की ओर से बस्ती से बैरिकेडिंग हटाए जाने के बाद वन पंचायत सलाहकार परिषद उपाध्यक्ष करन बोरा, मुख्यमंत्री के भाई वीरेन्द्र रावत, पूर्व जिला पंचायत उपाध्यक्ष डबल सिंह भंडारी, भाजपा जिला उपाध्यक्ष विक्रम सिंह नेगी आदि ने बस्ती में सेवा देने वाले स्वास्थ्य और पुलिसकर्मियों के अलावा अन्य लोगों का सम्मान किया । कहा कि निगरानी वाले क्षेत्र में बेहतर सेवाएं देने वाले कर्मचारी सम्मान के हकदार है । इस दौरान पूर्व प्रधान रवि पाल, अमित कुमार, भारत भूषण कौशल, राकेश नौटियाल आदि मौजूद रहे ।
 
महाराष्ट्र में 90 साल की बुजुर्ग महिला ने जीती कोरोना से जंग, अस्पताल से मिली छुट्टी मिली
 
महाराष्ट्र के ठाणे में एक 90 वर्षीय महिला ने कोरोना वायरस संक्रमण को मात दे दी है और उन्हें मंगलवार यहां के सिविल अस्पताल से छुट्टी दे दी गई । जिला प्रशासन ने बताया कि इसके अलावा ठाणे जिले के मीरा भायंदर नगर में सात महीने के बच्चे के संक्रमित होने की पुष्टि हुई है ।
एक सरकारी विज्ञप्ति में बताया गया है कि जिले में मंगलवार को कोविड-19 के 121 मामले रिपोर्ट हुए हैं । संक्रमितों की संख्या 1,399 हो गई है । विज्ञप्ति में बताया गया है कि जिले में बीमारी ने 38 लोगों की जान ले ली है । उसमें बताया गया है कि कल्याण डोम्बीवली में मंगलवार को आए 11 मामलों में पांच पुलिसकर्मी हैं ।
कल्याण डोम्बीवली के निगम आयुक्त विजय सूर्यवंशी ने मंगलवार को कहा कि इलाके में रहने वाले और मुंबई में काम करने वाले निवासियों को आठ मई से कल्याण से जाने या प्रवेश की इजाजत नहीं होगी । यह फैसला कोविड-19 के बढ़ते मामलों की वजह से किया गया है । इसके अलावा एक सरकारी विज्ञप्ति में बताया गया है कि स्थानीय नगर निकाय ने नवी मुंबई के सीआईडीसीओ केंद्र को लिया है जिसे कोविड-19 के लिए उपचार केंद्र में बदला जाएगा और इसमें 1200 मरीजों को रखा जा सकता है ।
 
