
मध्यप्रदेश में कोरोना: आज 116 नए मामले, संक्रमितों की संख्या 3457, अब तक 211 मौतें

मध्य प्रदेश में कोरोना से संक्रमित मरीजों की संख्या 3457 पहुंच गई है । राज्य में आज 116 नए केस सामने आए हैं । राज्य में 1480 मरीज ठीक हो गए हैं या उन्हें अस्पताल से छुट्टी दे दी गई है । कोरोना महामारी के कारण राज्य में 211 लोगों की मौतें हुई हैं । मध्य प्रदेश में 625 कंटेनमेंट क्षेत्र हैं । इस बात की जानकारी राज्य स्वास्थ्य विभाग ने दी है । 
कोरोना से लड़कर शहीद हुए थे यशवंत पाल, अब बेटी बनी सब इंस्पेक्टर
मध्यप्रदेश सरकार ने एक पुलिस अधिकारी की 23 वर्षीय बेटी को पुलिस में उप निरीक्षक के पद पर नियुक्त किया है । इस पुलिस अधिकारी की पिछले माह कोरोना वायरस के संक्रमण से मौत हो गई थी । उज्जैन के नीलगंगा पुलिस थाने के प्रभारी निरीक्षक यशवंत पाल (59) कोरोना वायरस प्रभावित इलाकों में ड्यूटी के दौरान कोविड-19 से संक्रमित हो गए और बाद में इन्दौर में निजी अस्पताल में इलाज के दौरान पिछले माह उनका निधन हो गया ।

जनसंपर्क विभाग के अधिकारियों ने शनिवार को बताया कि प्रदेश के गृह तथा लोक स्वास्थ्य एवं परिवार कल्याण मंत्री डॉ. नरोत्तम मिश्रा ने उज्जैन की फाल्गुनी पाल से वीडियो कॉलिंग द्वारा बात कर सब इंस्पेक्टर बनने पर शुभकामनाएं दी ।

उन्होंने कहा कि मुख्यमंत्री शिवराज सिंह चौहान के निर्देशानुसार गृह विभाग द्वारा उन्हें सब इंस्पेक्टर के पद पर अनुकंपा नियुक्ति दी गई है । अगले सप्ताह वह अपने कर्तव्य पर उपस्थित होकर अपने परिवार की जिम्मेदारी के साथ समाज, प्रदेश वासियों की सेवा और विभागीय दायित्वों के साथ जिम्मेदारियों का निर्वाहन प्रारंभ कर सकती हैं ।

मिश्रा ने बताया कि कोविड-19 के संकट काल में उज्जैन के नीलगंगा थाने में पदस्थ रहे थाना प्रभारी यशवंत पाल अपने कर्तव्य का निर्वहन करते हुए शहीद हो गए । मुख्यमंत्री चौहान के निर्देशानुसार उनकी पुत्री फाल्गुनी पाल को अनुकंपा नियुक्ति दी गई है ।

इंदौर: 81 साल के वृद्ध सहित 85 लोगों को मिली अस्पताल से छुट्टी
कोरोना वायरस के बढ़ते मामले के बीच इंदौर से राहत की खबर है । यहां 85 कोरोना मरीजों को श्री अरबिंदो अस्पताल से छुट्टी दे दी गई है । इसमें एक 81 साल के बृद्ध भी शामिल थे, जिन्होंने कोरोना को मात दी । इस बात की जानाकरी स्वास्थ्य विभाग के अधिकारियों ने दी है । 
पिछले 24 घंटे के दौरान कोरोना वायरस के 53 और मरीज
देश में कोरोना वायरस के प्रकोप से सबसे ज्यादा प्रभावित जिलों में शामिल इंदौर में इस महामारी से एक और मरीज की मौत की पुष्टि हुई है । इसके साथ ही, जिले में इस महामारी की चपेट में आकर दम तोड़ने वाले मरीजों की तादाद बढ़कर 87 पहुंच गई है । जिले में पिछले 24 घंटे के दौरान कोरोना वायरस के 53 और मरीज मिलने के बाद इस महामारी से संक्रमित लोगों की कुल संख्या 1,727 से बढ़कर 1,780 हो गई है ।

मुख्य चिकित्सा एवं स्वास्थ्य अधिकारी (सीएमएचओ) प्रवीण जड़िया ने शनिवार को बताया कि कोविड-19 से संक्रमित 55 वर्षीय महिला ने शहर के एक अस्पताल में 10 दिन चले इलाज के बाद गुरुवार को आखिरी सांस ली । वह उच्च रक्तचाप, सेप्सिस (रक्त विषाक्तता) और अन्य बीमारियों से पहले ही जूझ रही थी ।

सीएमएचओ ने बताया कि जिले में पिछले 24 घंटे के दौरान कोरोना वायरस के 53 और मरीज मिले । इसके बाद इस महामारी की जद में आए लोगों की तादाद 1,727 से बढ़कर 1,780 पर पहुंच गई है । हालांकि, इनमें से 732 मरीजों को इलाज के बाद संक्रमणमुक्त होने पर अस्पतालों से छुट्टी दी जा चुकी है ।

ताजा आंकड़ों के विश्लेषण से पता चलता है कि रेड जोन में शामिल इंदौर जिले में शनिवार सुबह की स्थिति में कोविड-19 के मरीजों की मृत्यु दर 4.89 प्रतिशत थी । हालांकि, 30 दिन पहले की तुलना में इस मृत्यु दर में 5.44 प्रतिशत की बड़ी गिरावट दर्ज की गई है । प्रदेश सरकार के आंकड़ों के मुताबिक नौ अप्रैल की सुबह की स्थिति में जिले में कोविड-19 के मरीजों की मृत्यु दर 10.33 प्रतिशत थी ।

इंदौर में कोरोना वायरस का पहला मरीज मिलने के बाद से प्रशासन ने 25 मार्च से शहरी सीमा में कर्फ्यू लगा रखा है, जबकि जिले के अन्य स्थानों पर सख्त लॉकडाउन लागू है ।
जानिए अन्य शहरों का हाल
इंदौर के अलावा भोपाल में 704, उज्जैन में 227, जबलपुर में 119, खरगोन में 81, धार में 79, रायसेन में 64, मंदसौर में 51, खंडवा में 56, बुरहानपुर में 47, होशंगाबाद में 36, देवास में 36, बड़वानी में 26, मुरैना में 22, रतलाम में 23, विदिशा एवं आगर मालवा में 13-13 और नीमच में 10 हो गई है ।

इनके अलावा, ग्वालियर में 17, शाजापुर में आठ, सागर में छह, छिंदवाड़ा में पांच, श्योपुर में चार, अलीराजपुर, अनूपपुर, हरदा, शहडोल, टीकमगढ़ एवं शिवपुरी में तीन-तीन, रीवा एवं सतना में दो-दो और अशोकनगर, बैतूल, डिंडोरी, पन्ना, झाबुआ, सीहोर एवं गुना में एक-एक व्यक्ति कोरोना वायरस से संक्रमित पाये गये हैं ।

प्रदेश के भिंड जिले में आज पहली बार एक मरीज कोरोना संक्रमित पाए जाने के बाद प्रदेश के कुल 52 में से 39 जिलों के लोग अब तक कोविड-19 से संक्रमित पाए गए हैं ।

स्वास्थ्य बुलेटिन के अनुसार प्रदेश में 1,766 लोग अब भी संक्रमण की चपेट में हैं और इनका विभिन्न अस्पतालों में इलाज चल रहा है । इनमें से 1,515 की हालत स्थिर है जबकि 251 मरीज गंभीर हैं । प्रदेश में अब तक कुल 1,480 मरीजों को इलाज के बाद स्वस्थ होने पर अस्पताल से छुट्टी दी जा चुकी है । प्रदेश में अब तक कुल 68,010 लोगों की कोविड-19 जांच की जा चुकी है ।
 
दिल्ली में कोरोना वायरस से मौत के आंकड़ों पर घिरी 'आप' सरकार, सत्येंद्र जैन ने कहा- छिपाने का कोई कारण नहीं
 
दिल्ली में कोरोना वायरस से होने वाली मौतों को लेकर आरोप-प्रत्यारोप का दौर शुरू हो चुका है । स्वास्थ्य मंत्री सत्येंद्र जैन ने इन आरोपों का खंडन भी किया है । शनिवार को उन्होंने कहा कि ऐसी कोई वजह नहीं है जिसके आधार पर सरकार इन आंकड़ों को छिपा सकती है । ऐसे में अमर उजाला ने स्वास्थ्य विभाग के हेल्थ बुलेटिन और लोकनायक अस्पताल की पड़ताल की ।
लोकनायक अस्पताल दिल्ली सरकार का सबसे बड़ा कोविड अस्पताल भी है । पड़ताल में पता चला कि हेल्थ बुलेटिन में यहां अब तक पांच मौत बताई गई हैं, जबकि अस्पताल में 55 लोगों की मौत बीते 8 मई की सुबह 9 बजे तक हो चुकी है ।
पड़ताल शुरू करने से पहले 19 अप्रैल से लेकर 9 मई तक के हेल्थ बुलेटिन की समीक्षा की गई, क्योंकि उससे पहले 18 अप्रैल के बुलेटिन में लोकनायक अस्पताल में एक मरीज की मौत होने की पुष्टि की थी । इसके बाद 19 अप्रैल को यह आंकड़ा बढ़कर पांच हो गया । इसके बाद से अब तक 21 बार बुलेटिन जारी हो चुका है । एक कॉलम ऐसा है जो अब तक एक जैसा बना हुआ है । इसमें लिखा है कि लोकनायक अस्पताल में कोरोना की वजह से पांच लोगों की मौत हुई है ।  अब पड़ताल को लोकनायक अस्पताल ले जाया गया । यहां लगे बोर्ड में स्थिति कुछ ही दिखाई देती है । यहां साफ-साफ लिखा है कि कोरोना वायरस से अब तक 55 पॉजिटिव लोगों की मौत अस्पताल में हुई है । यह आंकड़ा 8 मई की सुबह 9 बजे तक का है । इसी बोर्ड की बात करें तो अस्पताल में कुल 2028 मरीज भर्ती हुए हैं, जिनमें से 1352 को अब तक डिस्चार्ज किया जा चुका है । वर्तमान में 570 मरीज भर्ती हैं । अब तक 139 लोगों की मौत हुई है, जिसमें से 55 मौत कोविड पॉजिटिव मरीजों की है ।

ठीक इसी तरह पांच मई की सुबह 4 बजे तक लोकनायक अस्पताल में कुल 116 मरीजों की मौत हो चुकी थी, जिसमें से 42 कोविड पॉजिटिव थे । 5 मई की रात को आए बुलेटिन में मौत को लेकर कोई बदलाव नहीं था ।
एम्स के आंकड़े बुलेटिन की तुलना में कुछ और
अब पड़ताल को देश के सबसे बड़े चिकित्सीय संस्थान एम्स ले जाया गया । इन्हीं 21 हेल्थ बुलेटिन के अनुसार, एम्स के ट्रॉमा और झज्जर कैंपस को मिलाकर दो संक्रमित मरीजों की मौत हुई है, जबकि चिकित्सा अधीक्षक डॉ. डीके शर्मा ने स्पष्ट किया कि कोरोना वायरस को लेकर एम्स ने ट्रॉमा सेंटर और झज्जर स्थित राष्ट्रीय कैंसर संस्थान (एनआईसी) को कोविड विशेष बनाया है । इन दोनों को मिलाकर अब तक 14 कोविड पॉजिटिव मरीजों की मौत हो चुकी है । 2 मई को जब लोकपाल सदस्य की कोरोना वायरस के चलते मौत हुई थी, तब ट्रॉमा सेंटर में यह सातवीं मौत थी ।

21 हेल्थ बुलेटिन की स्थिति (लोकनायक अस्पताल)
19 अप्रैल को 359, 20 को 318, 21 को 214, 22 को 232, 23 को 134, 24 को 139, 25 को 164, 26 को 165, 27 को 197, 28 को 207, 29 को 241 और 30 अप्रैल को लोकनायक अस्पताल में 276 कोविड पॉजिटिव मरीज भर्ती थे । इन सभी बुलेटिन के अनुसार, अस्पताल में मौत पांच हुई हैं । इसके बाद 1 मई को 301, 2 को 308, 3 को 349, 4 को 371, 5 को 405, 6 को 424, 7 को 459, 8 मई को यहां 505 कोविड मरीज भर्ती थे, लेकिन कुल मौत का आंकड़ा पांच ही बताया गया ।

इन्होंने नहीं दिया जवाब
पड़ताल के दौरान दिल्ली स्वास्थ्य विभाग की महानिदेशक डॉ. नुतन मुंडेजा को जब फोन किया तो उन्होंने बात नहीं की । इसके बाद उनसे मैसेज के जरिये भी अस्पताल और बुलेटिन के बीच अंतर के पीछे वजह जानने का प्रयास किया गया, लेकिन जवाब नहीं मिला । शनिवार को दोनों बोर्ड की तस्वीर और 21 हेल्थ बुलेटिन के साथ जब चिकित्सा अधीक्षक डॉ. जेसी पासी से संपर्क किया, तो उन्होंने मिलने से इंकार कर दिया ।
इन अस्पतालों में भी स्थिति अलग
आरएमएल की चिकित्सा निदेशक डॉ. मीनाक्षी भारद्वाज ने बताया कि 8 मई की रात तक उनके यहां 528 कुल संक्रमित मरीज भर्ती हो चुके हैं और 52 लोगों की मौत हो चुकी है । लेडी हार्डिंग मेडिकल कॉलेज के निदेशक डॉ. एनएन माथुर ने तीन और सफदरजंग अस्पताल प्रबंधन ने 8 मई की रात तक 23 मरीजों की कोरोना वायरस से मौत होने की पुष्टि की है, जबकि 8 व 9 मई को जारी दोनों हेल्थ बुलेटिन के अनुसार, आरएमएल में 26 और सफदरजंग में चार मरीजों की मौत कोरोना वायरस से हुई है, जबकि लेडी हार्डिंग मेडिकल कॉलेज में एक भी मौत नहीं हुई है, जबकि दिल्ली के सबसे छोटे मरीज 45 दिन के शिशु की मौत कोरोना वायरस के चलते लेडी हार्डिंग मेडिकल कॉलेज के सुचेता कृपलानी अस्पताल में ही दर्ज की जा चुकी है । 

कब्रिस्तान से आगे बढ़ी पड़ताल
8 मई के अंक में अमर उजाला ने आईटीओ स्थित जदीद कब्रिस्तान अल इस्लाम से पड़ताल में पाया था कि वहां 80 शवों को दफनाया जा चुका है । करीब पांच बीघा जमीन कोविड के लिए आरक्षित की गई, जिसमें से लगभग तीन बीघा जमीन अब तक भर चुकी है । यहां संदिग्ध और संक्रमित दोनों ही शवों को दफनाया गया था । इसी दौरान पता चला कि 7 मई को लोकनायक अस्पताल से पांच शव यहां पहुंचे थे, जिनमें से तीन कोरोना पॉजिटिव थे । 

छिपाने का कोई कारण नहीं : सत्येंद्र जैन
स्वास्थ्य मंत्री सत्येंद्र जैन का कहना है कि कोरोना वायरस को लेकर आंकड़े छिपाने का कोई कारण ही नहीं है । अभी तक दिल्ली में कोरोना वायरस के चलते 68 लोगों की मौत हुई है । स्वास्थ्य विभाग से जानकारी मिली है कि कुछ अस्पतालों से जानकारी अपडेट नहीं हुई है । डेथ रिपोर्ट के लिए अस्पतालों से फिर अपील की गई है । इस बात की गारंटी है कि एक भी आंकड़ा छिपाया नहीं जाएगा । अस्पताल से डेथ समरी आती है, जिसमें सब कुछ लिखा होता है । दो से चार दिन में सभी अस्पतालों से जानकारी मिलने के बाद आगे कुछ कहा जा सकेगा । दिल्ली में किसी मौत को छिपाना संभव ही नहीं है ।
 
