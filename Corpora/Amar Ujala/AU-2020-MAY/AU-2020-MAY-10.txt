खुशखबर: कल से 15 शहरों के लिए चलेंगी 30 एसी ट्रेनें, टिकट बुकिंग आज से शुरू
 
लॉकडाउन की वजह से देशभर में फंसे लोगों के लिए अच्छी खबर है । 22 मार्च से बंद ट्रेनों को रेलवे 12 मई से आंशिक रूप से बहाल करने जा रहा है । विशेष सुविधा के तहत 30 राजधानी ट्रेन (15 जोड़ी) चलेंगी । देशभर के पंद्रह स्टेशनों के लिए कुछ स्टॉपेज के साथ चुनिंदा ट्रेनें चलाने की तैयारी कर ली है । सभी ट्रेनें वातानुकूलित होंगी । टिकट आरक्षण सोमवार शाम 4 बजे से सिर्फ आईआरसीटीसी की वेबसाइट पर ही शुरू होगा ।
यात्रा किराया राजधानी एक्सप्रेस के बराबर होगा । डायनेमिक फेयर भी लागू किया जा सकता है । कन्फर्म टिकट पर यात्रा हो सकेगी । तत्काल टिकट नहीं मिलेंगे । बुकिंग काउंटर बंद रहेंगे । ट्रेनों में पैंट्री नहीं होगी । नमकीन, बिस्किट जैसी सामग्री होंगी, जिन्हें यात्री खरीद सकेंगे । इन 15 रूटों पर ट्रेन शुरू होने के बाद रेलवे कुछ और रूटों पर विशेष ट्रेन चलाएगा । गौरतलब है कि 25 मार्च से सभी यात्री ट्रेन सेवा बंद कर दी गई थीं ।
स्टेशन कैसे पहुंचेंगे और घर कैसे जाएंगे, अभी साफ नहीं सरकार ने अभी यह साफ नहीं किया है कि ट्रेनों में जाने वाले यात्री रेलवे स्टेशन तक कैसे पहुंचेंगे । क्योंकि, ज्यादातर राज्यों की राजधानियों में टैक्सी-रिक्शा सेवा अभी बहाल नहीं हुई हैं । वहीं, ट्रेनों के शेड्यूल सोमवार को जारी होंगे । अभी सिर्फ यही बताया गया है कि यात्री को एक घंटे पहले पहुंचना होगा और स्क्रीनिंग से गुजरना होगा ।

'हमसे राय नहीं ली गई'
आईसीएमआर और स्वास्थ्य मंत्रालय के वरिष्ठ अफसर ने कहा कि ट्रेन चलाने को लेकर रेलवे ने राय नहीं ली । हालांकि, उन्होंने कहा कि कमरे और वर्कप्लेस में एसी चलाने के लिए तापमान 24 से 30 डिग्री, आद्रता 40 से 70 की बीच रखनी जरूरी है । साथ ही बाहर से साफ हवा आने की व्यवस्था एग्जॉस्ट/फैन फिल्टर के माध्यम से होनी चाहिए ।

वेटिंग पर सफर नहीं
इन ट्रेनाें के टिकट की बुकिंग स्टेशन काउंटर से नहीं होगी । आईआरसीटीसी की वेबसाइट से ही टिकट बुक हो सकेगा । सिर्फ आरक्षित टिकट वाले ही यात्रा कर सकेंगे । तत्काल कोटा नहीं होगा । किसी तरह की छूट भी नहीं मिलेगी । प्लेटफार्म पर वे ही प्रवेश कर पाएंगे जिनके पास कन्फर्म टिकट होगा ।

मास्क के बिना प्रवेश नहीं
फेस मास्क पहने बगैर प्लेटफार्म पर यात्रियों को प्रवेश नहीं मिलेगा । थर्मल स्कैनर से चेकिंग के बाद ही यात्रा की इजाजत दी जाएगी । किसी तरह का लक्षण पाए जाने पर यात्रा नहीं कर पाएंगे ।

प्रवासी कामगारों के लिए रोज 300 ट्रेनें चलाने को तैयार
रेलमंत्री पीयूष गोयल ने कहा कि रेलवे रोज 300 ट्रेनें चलाकर प्रवासी कामगारों को घर पहुंचाने को तैयार है । गोयल ने ट्वीट किया, मैं सभी राज्यों से अपील करता हूं कि वे अपने लोगों को वापस लाने की अनुमति दें ताकि 3-4 दिन में उन्हें घर पहुंचाया जा सके । 
अब तक 366 श्रमिक स्पेशल ट्रेनों से  चार लाख लोग घरों तक पहुंचे हैं । 287 ट्रेनें पहुंच गई हैं जबकि 79 ट्रेनें रास्ते में हैं । 

नई दिल्ली से जुड़ेंगे ये स्टेशन
डिब्रूगढ़, अगरतला, हावड़ा, पटना, विलासपुर, रांची, भुवनेश्वर, सिकंदराबाद, बंगलूरू, चेन्नई, तिरुअनंतपुरम, मडगांव, मुंबई सेंट्रल, अहमदाबाद और जम्मूतवी । वापसी में भी ये ट्रेनें कुछ स्टॉपेज के साथ नई दिल्ली आएंगी ।




रेल मंत्रालय ने इसे लेकर एक विस्तृत योजना का निर्माण किया है । शुरुआत में कम संख्या में ही ट्रेनों का संचालन किया जाएगा । इस दौरान लोगों के स्वास्थ्य और कोरोना संक्रमण की जांच भी की जाएगी ।
दिल्ली से इन 15 शहरों के लिए चलेंगी ट्रेन
नई दिल्ली-डिब्रूगढ़
नई दिल्ली-अगरतला
नई दिल्ली- हावड़ा
नई दिल्ली-पटना
नई दिल्ली-बिलासपुर
नई दिल्ली-रांची
नई दिल्ली-भुवनेश्वर
नई दिल्ली-सिकंदराबाद
नई दिल्ली-बंगलुरू
नई दिल्ली-चेन्नई
नई दिल्ली-तिरुवनंतपुरम
नई दिल्ली-मडगांव
नई दिल्ली-मुंबई सेंट्रल
नई दिल्ली-अहमदाबाद
नई दिल्ली-जम्मू तवी 
 
थोड़ी देर बाद सभी मुख्यमंत्रियों के साथ पीएम की बैठक, लॉकडाउन पर मांग सकते हैं सुझाव
 
देश में कोरोना वायरस संकट को देखते हुए प्रधानमंत्री नरेंद्र मोदी थोड़ी देर बाद सभी राज्यों के मुख्यमंत्रियों के साथ वीडियो कॉन्फ्रेंसिंग के जरिए बैठक करेंगे । इस बैठक में कोरोना संकट और लॉकडाउन को लेकर चर्चा की जाएगी और मुख्यमंत्रियों से सुझाव मांगे जा सकते हैं । 
 

  
गौरतलब है कि प्रधानमंत्री नरेंद्र मोदी ने 27 अप्रैल को भी सभी मुख्यमंत्रियों के साथ वीडियो कॉन्फ्रेंस के जरिए बातचीत की थी । बातचीत के बाद प्रधानमंत्री कार्यालय (पीएमओ) ने बैठक की जानकारी देते हुए बताया था कि प्रधानमंत्री ने कहा कि हमें अर्थव्यवस्था को महत्व देना होगा और कोविड-19 के खिलाफ लड़ाई को भी जारी रखना होगा ।   बैठक को लेकर पीएमओ ने कहा था कि प्रधानमंत्री ने यह सुनिश्चित करने के महत्व पर जोर दिया कि कोविड-19 के खिलाफ लड़ाई में देश के प्रयासों को बढ़ाने के लिए अधिक से अधिक लोग आरोग्य सेतु एप डाउनलोड करें । उन्होंने राज्यों के लिए हॉटस्पॉट्स यानी रेड जोन क्षेत्रों में सख्ती से दिशानिर्देश लागू करने के महत्व पर प्रकाश डाला था । 

प्रधानमंत्री ने बैठक में कहा था कि कोरोना वायरस का प्रभाव आने वाले महीनों में दिखाई देगा और मास्क और फेस कवर जीवन का हिस्सा बन जाएंगे । इस बैठक में कुछ मुख्यमंत्रियों ने लॉकडाउन बढ़ाने का सुझाव दिया था । 

बता दें कि, कोरोना वायरस के प्रसार को रोकने के लिए केंद्र सरकार ने 17 मई तक लॉकडाउन किया हुआ है । इस दौरान इलाकों को तीन जोन में बांटा गया है । जिनमें रेड, ऑरेंज और ग्रीन जोन शामिल हैं । लॉकडाउन के नियमों में जोन के आधार पर ही छूट दी गई है । 

वहीं, देशभर में कोरोना वायरस से संक्रमित मरीजों की संख्या में लगातार बढ़ोतरी हो रही है । केंद्रीय स्वास्थ्य एवं परिवार कल्याण मंत्रालय की ओर से जारी आंकड़ों के मुताबिक, पिछले 24 घंटे में 3277 नए मामले सामने आए हैं और 127 लोगों की मौत हुई है । 

इसके बाद देशभर में कोरोना पॉजिटिव मामलों की कुल संख्या 62,939 हो गई है, जिनमें 41,472 सक्रिय हैं, 19,358 लोग स्वस्थ हो चुके हैं या उन्हें अस्पताल से छुट्टी दे दी गई है और 2109 लोगों की मौत हो चुकी है ।  
 
कोविड-19: भारतीय कंपनियों ने बढ़ाया टेस्ट किट का उत्पादन, आयात पर लगेगी रोक
 
पुणे स्थित मायलैब डिस्कवरी सॉल्यूशंस अप्रैल की शुरुआत में कोरोना वायरस बीमारी के परीक्षण में इस्तेमाल होने वाली 20 हजार किट का उत्पादन करती थी । अब उसने इसका उत्पादन बढ़ाकर दो लाख कर दिया है । ऐसा वह सीरम इंस्टीट्यूट ऑफ इंडिया के साथ मिलकर कर पा रही है । इससे भारत की टेस्टिंग किट की जरूरतों को पूरा किया जा सकेगा जिसके इस महीने के अंत तक एक लाख पहुंचने की उम्मीद है । अब भारत को विदेश से टेस्ट किट आयात करने की जरूरत नहीं होगी ।
मायलैब केंद्रीय ड्रग्स स्टैंडर्ड कंट्रोल ऑर्गनाइजेशन (सीडीएससीओ) से टेस्ट किट का उत्पादन करने के लिए मंजूरी लेने वाली पहली स्थानीय कंपनियों में से एक थी । सीडीएससीओ ने अब छह अन्य कंपनियों को टेस्ट किट बनाने की मंजूरी दी हैं । यह सभी भारतीय चिकित्सा अनुसंधान परिषद के मानदंड पर खरे उतरे हैं । वर्तमान में भारत रोजाना आरटी-पीसीआर के जरिए 75,000-80,000 नमूनों की जांच कर रहा है ।
मई के आखिर तक भारत का लक्ष्य रोजाना एक लाख नमूनों की जांच करने की है । अब तक मायलैब डिस्कवरी सॉल्यूशंस ने 20 राज्यों की करीब 140 प्रयोगशालाओं और अस्पतालों में 650,000 टेस्ट किटों की आपूर्ति की है । सीरम इंस्टीट्यूट ऑफ इंडिया के मुख्य कार्यकारी अधिकारी आदार पूनावाला ने कहा, 'मायलैब के साथ मिलकर हमारे प्रयासों को देखना मुझे अभिभूत करता है जिससे भारत कोविड-19 का मुकाबला करने में आत्मनिर्भर बन रहा है । हमारा उत्पादन रोजाना 20 हजार से बढ़कर दो लाख हो गया है । अब हम भारत की बढ़ती मांग को पूरा कर पाएंगे ।'

पिछले महीने सीरम इंडिया ने मायलैब के साथ साझेदारी की थी ताकि उत्पादन क्षमता को बढ़ाया जा सके । कंपनी ने ब्रिटेन में नैदानिक परीक्षणों में उपयोग होने वाले टीकों का निर्माण शुरू कर दिया है । विशेषज्ञों का कहना है कि भारत के पास आरटी-पीसीआर का उत्पादन करने वाली छह अन्य कंपनियां है । इसके साथ ही हम इन किटों का निर्यात तक करने में सक्षम हैं ।

मुंबई की मेरिल डायग्नोस्टिक्स प्राइवेट लिमिटेड ने टेस्ट किट का निर्माण शुरू कर दिया है और उसके पास स्टॉक में दो लाख किट हैं । दिल्ली की मेडसोर्स ओजोन बायोमेडिक्लस प्राइवेट लिमिटेड ने भी किट का निर्माण बढ़ा दिया है । राज्यों से भी किटों की मांग बढ़ रही है । खासतौर से रैपिड टेस्ट किट्स को लेकर जिससे खून में मौजूद एंटीबॉडी की जांच की जाती है ।
 
एनडीएमए ने लॉकडाउन के बाद उद्योगों को फिर से खोलने के लिए जारी किए दिशा-निर्देश
 
राष्ट्रीय आपदा प्रबंधन प्राधिकरण (एनडीएमए) ने रविवार को लॉकडाउन के बाद विनिर्माण उद्योगों को फिर से शुरू करने के लिए दिशा-निर्देश जारी किया है । गौरतलब हो कि देश में कोरोना वायरस के प्रसार को रोकने के लिए लॉकडाउन लागू किया गया है । इस कारण विनिर्माण उद्योगों पर भी रोक लगी हुई है । 
एक अधिकारी ने बताया कि एनडीएमए ने विशाखापत्तनम घटना के मद्देनजर लॉकडाउन के बाद उद्योगों को फिर से खोलने के लिए दिशा-निर्देश जारी किए हैं । इसमें कहा गया है कि उद्योग इकाइयों को फिर से शुरू करने के दौरान पहले सप्ताह को ट्रायल या परीक्षण अवधि के रूप में देखा जाए ।
दिशा-निर्देशों में कहा गया है कि इस दौरान सभी प्रकार के सुरक्षा और प्रोटोकॉल का पालन किया जाए । इसमें कहा गया है कि कंपनियों को लॉकडाउन के बाद पहले ही हफ्ते से अधिक उत्पादन के लक्ष्यों को हासिल करने की कोशिश नहीं करनी चाहिए ।

एनडीएमए के निर्देश में कहा गया है कि कारखानों को हर दो-तीन घंटे में साफ-सफाई की व्यवस्था सुनिश्चित करनी होगी, खासकर सार्वजनिक स्थानों पर स्थित कारखानों को यह प्रबंधन करना होगा । इसमें कहा गया है कि श्रमिकों के आवास और उनकी सुरक्षा सुनिश्चित करने के लिए साफ-सफाई की जानी चाहिए, जिससे वायरस से प्रसार पर रोक लगाई जा सके । 

गौरतलब है कि देश में कोरोना के बढ़ते मामलों को देखते हुए केंद्र सरकार ने 17 मई तक लॉकडाउन लागू किया है । माना जा रहा है कि लॉकडाउन के समाप्त होने के बाद कुछ उद्योगों को फिर से खोला जाएगा, ताकि गिर रही अर्थव्यवस्था को संभाला जा सके । 

बता दें देशभर में कोरोना वायरस से संक्रमित मरीजों की संख्या में लगातार बढ़ोतरी हो रही है । केंद्रीय स्वास्थ्य एवं परिवार कल्याण मंत्रालय की ओर से जारी आंकड़ों के मुताबिक, पिछले 24 घंटे में 3320 नए मामले सामने आए हैं और 95 लोगों की मौत हुई है । 

इसके बाद देशभर में कोरोना पॉजिटिव मामलों की कुल संख्या 59,662 हो गई है, जिनमें 39,834 सक्रिय हैं, 17,847 लोग स्वस्थ हो चुके हैं या उन्हें अस्पताल से छुट्टी दे दी गई है और 1981 लोगों की मौत हो चुकी है ।  
 
