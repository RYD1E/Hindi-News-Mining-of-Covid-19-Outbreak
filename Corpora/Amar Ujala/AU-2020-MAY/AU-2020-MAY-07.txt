जून-जुलाई में चरम पर पहुंच सकते हैं कोरोना वायरस के मामले: एम्स निदेशक
 
एम्स के निदेशक डॉ. रणदीप गुलेरिया ने गुरुवार को कहा कि जून-जुलाई में कोरोना वायरस के मामले चरम पर पहुंच सकते हैं । उन्होंने कहा कि आंकड़ों को देखते हुए और जिस तरह से भारत में कोरोना के मरीजों की बढ़ोतरी हो रही है, जून-जुलाई में महामारी अपने चरम पर होगी । 

उन्होंने कहा कि आंकड़ों के मुताबिक, इसमें कई बदलाव भी हो सकते हैं । केवल समय के साथ ही पता चल पाएगा कि यह कितना प्रभावी होगा और लॉकडाउन बढ़ाने के इस पर क्या असर पडे़गा । 

कुल 52,952 कोरोना संक्रमित  
केंद्रीय स्वास्थ्य और परिवार कल्याण मंत्रालय के अनुसार, भारत में अबतक 52,952 कोरोना संक्रमित मरीज हैं और 1,783 लोगों की मौत हो चुकी है । अभी भारत में 35902 सक्रिय केस हैं, जबकि 15266 मरीज ठीक हो चुके हैं और उन्हें छुट्टी दे दी गई है । महाराष्ट्र में सबसे ज्यादा 16758 मरीज हैं, इसके बाद गुजरात में 6652 और दिल्ली में 5532 कोरोना मरीज हैं ।
 
1.60 लाख प्रवासी मजदूरों की घर वापसी के लिए अब तक चलाई गईं 163 श्रमिक स्पेशल ट्रेनें
 
भारतीय रेलवे ने गुरुवार को कहा कि उसने 1 मई से अब तक 163 श्रमिक स्पेशल ट्रेनें चलाई हैं । दावा किया गया है कि इस दौरान लॉकडाउन में फंसे 1.60 लाख प्रवासी मजदूरों ने इन ट्रेनों में यात्रा की है ।
रेलवे ने बताया कि उसने बुधवार को 56 श्रमिक स्पेशल ट्रेनें चलाईं । वहीं,  गुरुवार को 14 श्रमिक स्पेशल ट्रेनें चलाई गईं । कुल मिलाकर अब तक 163 ऐसी ट्रेनें प्रवासी मजदूरों के लिए चलाई गई हैं ।
रेलवे के एक प्रवक्ता ने कहा, "हम दिन के अंत तक कुछ और ट्रेनें चलाने की योजना बना रहे हैं ।" बुधवार रात तक रेलवे ने इस तरह की 149 ट्रेनें चलाई थीं ।

बता दें कि हर विशेष ट्रेन में 24 कोच हैं । हर कोच में 72 सीटें हैं । लेकिन राष्ट्रीय ट्रांसपोर्टर की तरफ से एक कोच में केवल 54 लोगों को ही बैठाया जा रहा है । यह फैसला सोशल डिस्टेंसिंग को ध्यान में रखते हुए लिया गया है । इसके तहत किसी भी यात्री को मिडिल बर्थ नहीं दी गई है ।

रेलवे ने देश के कई हिस्सों में फंसे प्रवासी मजदूरों को वापस उनके घरों की ओर ले जाने के लिए एक मई से श्रमिक स्पेशल ट्रेनें चलाने की शुरुआत की । इस दौरान विपक्षी दलों ने सरकार पर ट्रेन यात्रा के लिए मजदूरों से पैसे वसूलने का आरोप लगाया ।

हालांकि, सरकार की तरफ से बताया गया कि 85 प्रतिशत किराया रेलवे की तरफ से वहन किया जा रहा है और शेष 15 प्रतिशत राज्य सरकार की तरफ से वहन किया जा रहा है, जिसके अनुरोध पर एक ट्रेन चलाई जा रही है ।
 
देश में लॉकडाउन नहीं होता तो चार लाख होते संक्रमित, 33,000 से अधिक होती मृतकों की संख्या
 
पूरी दुनिया में कोरोना संक्रमितों की संख्या 38 लाख के पार पहुंच चुकी है, जबकि दो लाख से अधिक लोगों की मौत हो गई है । भारत में कोरोना संक्रमितों की संख्या 52,000 के आंकड़े को पार कर चुकी है और 15 सौ से अधिक लोगों की मौत हो गई है । कोरोना वायरस के कारण भारत ही नहीं, दुनिया के कई देशों में लॉकडाउन करना पड़ा है, हालांकि लॉकडाउन के बावजूद कोरोना संक्रमितों की संख्या लगातार बढ़ी ही है लेकिन यदि लॉकडाउन नहीं होता तो क्या होता? इसके बारे में सोचने की जरूरत है ।
इंटरनेशनल इंस्टीट्यूट फॉर पॉपुलेशन साइंसेज (IIPS)  की रिपोर्ट से हुआ खुलासा
मुंबई के इंटरनेशनल इंस्टीट्यूट फॉर पॉपुलेशन साइंसेज (IIPS) ने अपनी एक रिपोर्ट में दावा किया है कि यदि भारत में लॉकडाउन नहीं होता तो करीब 4.3 लाख लोगों कोरोना से संक्रमित होती और करीब 33,000 लोगों की मौत होती । इस शोध के लिए रिप्रोडक्शन नंबर (R0) पैमाने का इस्तेमाल किया गया । लॉकडाउन से पहले R0 की गणना 2.56  थी, जो लॉकडाउन के बाद 1.16 हो गई है । 
 
एक आदमी से संक्रमित हो रहे थे 2.56 लोग 
सीधे शब्दों में समझनें की कोशिश करें तो लॉकडाउन से पहले एक व्यक्ति 2.56 लोगों को संक्रमित कर रहा था, लेकिन लॉकडाउन के बाद वह 1.16 लोगों को संक्रमित कर रहा है । इस शोध को लीड करने वाले लक्ष्मी कांत द्विवेदी के मुताबिक लॉकडाउन का मकसद प्रति व्यक्ति संक्रमण एक के से कम रखना था । उन्होंने आगे बताया कि 4-16 अप्रैल के बीच R0 1.56 के करीब था जो कि अब 1.16 से भी कम हो गया है, लेकिन अभी भी यह उम्मीद से ज्यादा ही है । द्विवेदी ने बताया कि यदि लॉकडाउन का पालन कायदे से नहीं होता है तो यह संख्या फिर से बढ़ सकती है ।
लॉकडाउन का खेवनहार
शोध से पता चलता है कि लॉकडाउन के कारण भारत ने कोरोना के संक्रमण को करीब आठ गुणा कम किया है । यदि भारत में लॉकडाउन नहीं होता तो पिछले एक महीने में यहां संक्रमितों की संख्या चार लाख के आंकड़े को पार कर गई होती । रिपोर्ट के मुताबिक यदि देश में लॉकडाउन नहीं किया गया होता तो एक्टिव संक्रमितों की संख्या अप्रैल के अंत तक 2.5 लाख होती, जबकि कुल तीन मई तक 4,34,431 लोग कोरोना से संक्रमित होते, लेकिन लॉकडाउन का फायदा यह मिला कि यह संख्या 40,263 ही रही । अनुमानित मौतों की बात करें तो लॉकडाउन नहीं होता तो तीन मई तक भारत में 34,319 लोगों की मौत हो गई होती, जबकि तीन मई तक यह संख्या 1,304 रही है । ऐसे में कुल मिलाकर देखा जाए तो कोरोना को रोकने का एक ही रास्ता है और वह है लॉकडाउन और उसका कायदे से पालन ।
 
मालदीव में फंसे भारतीयों को लाने के लिए माले पोर्ट में दाखिल हुआ आईएनएस जलाश्व
 
कोरोना वायरस संकट के बीच विदेशों में फंसे भारतीयों की देश वापसी के लिए भारत सरकार ने कोशिशें तेज कर दी हैं । संकट के समय मालदीव में फंसे भारतीयों को वापस लाने के लिए नौसेना ने समुद्र सेतु ऑपरेशन शुरू कर दिया है । इसके तहत नौसेना का जहाज आईएनएस जलाश्व गुरुवार को माले बंदरगाह के अंदर दाखिल हो गया । मालदीव उच्चायोग ने इस बात की जानकारी दी है ।
इससे पहले नौसेना के अधिकारियों ने कहा था कि मालदीव और संयुक्त अरब अमीरात (यूएई) में फंसे भारतीय नागरिकों को वापस लाने के लिए नौसेना के तीन युद्धपोत को रवाना किया गया है । इन युद्धपोतों में आईएनएस जलश्व, आईएनएस मगर और आईएनएस शार्दुल शामिल हैं । अधिकारी ने कहा जानकारी दी थी कि आईएनएस जलाश्व विशाखापट्टनम से कुछ दिन पहले पूर्वी तट से पश्चिमी तट तक गया था ।

भारतीय नागरिकों को खाड़ी और अन्य देशों से निकालने के लिए कुल 14 युद्धपोतों को तैयार किया गया है । कोरोना महामारी के बीच ज्यादातर देश अपने नागरिकों को वापस लाने की कोशिशों में जुटे हुए हैं । इसी बीच मालदीव में मौजूद भारतीय राजदूत संजय सुधीर ने कहा, 'मालदीव में हम अगले कुछ दिनों में निकासी अभियान देखेंगे । यह इतिहास का सबसे बड़ा निकासी अभियान होगा । मैं मालदीव से लगभग दो हजार भारतीयों को निकालने के लिए ऑपरेशन समुद्र सेतु को लॉन्च करने के लिए भारतीय नौसेना का आभारी हूं ।'

राजदूत ने आगे कहा, 'निकासी अभियान का संचालन दो चरणों में किया जाएगा । पहला केरल के कोच्चि और दूसरा तमिलनाडु के थूथुकुडी में । यहां मौजूद भारतीयों के लिए यह राहत की बात होगी ।'
 
