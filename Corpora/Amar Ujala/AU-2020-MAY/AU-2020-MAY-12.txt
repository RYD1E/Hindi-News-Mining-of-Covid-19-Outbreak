आत्मनिर्भर भारत सपना ही नहीं हमारी जिम्मेदारी भी...' प्रधानमंत्री के संबोधन की 10 बड़ी बातें
 
पूरी तरह से नए कलेवर वाला होगा लॉकडाउन का चौथा चरण : लॉकडाउन का चौथा चरण यानी लॉकडाउन-4 पूरी तरह नए रंग रूप वाला होगा, नए नियमों वाला होगा । राज्यों से हमें जो सुझाव मिल रहे हैं, उनके आधार पर लॉकडाउन 4 से जुड़ी जानकारी भी आपको 18 मई से पहले दे दी जाएगी । 

हर वर्ग को राहत देगा 20 लाख करोड़ का विशेष आर्थिक पैकेज : इसके साथ ही प्रधानमंत्री ने एक विशेष आर्थिक पैकेज की घोषणा करते हुए कहा कि यह पैकेज आत्मनिर्भर भारत अभियान के लिए अहम कड़ी साबित होगा । उन्होंने कहा कि यह पैकेज करीब 20 लाख करोड़ रुपये का होगा जिसमें किसानों, मजदूरों, छोटे व मझोले उद्योगों, मध्यम वर्ग समेत हर वर्ग के लिए प्रावधान किए जाएंगे । पीएम ने कहा कि इस पैकेज की जानकारी वित्त मंत्री आने वाले दिनों में देंगी । प्रधानमंत्री ने कहा कि 20 लाख करोड़ रुपये का यह पैकेज 2020 में देश की विकास यात्रा को नई गति देगा । हालांकि वित्त मंत्रालय और आरबीआई द्वारा हाल में की गई घोषणाएं भी इस पैकेज में शामलि होंगी ।
लोकल का महत्व समझना है, अपने 'लोकल का वोकल' बनना है : इस संकट ने लोकल मैन्यूफैक्चरिंग, लोकल मार्केट, लोकल सप्लाई चेन का महत्व बराबर समझा दिया है । हमें इस लोकल ने ही बचाया है । लोकल जरूरत नहीं बल्कि जिम्मेदारी है । समय ने हमें सिखाया है कि लोकल को हमें अपना जीवन मंत्र बनाना ही होगा । आज से हर भारतीय को अपने 'लोकल' के लिए 'वोकल' बनना है । लोकल प्रोडक्ट्स खरीदने हैं और गर्व से उनका प्रचार भी करना है । 
ऐसा संकट कभी नहीं देखा लेकिन हमें थकना, बिखरना मंजूर नहीं : प्रधानमंत्री ने कहा कि एक वायरस ने दुनिया को तहस नहस कर दिया । विश्व भर में करोड़ों जिंदगियां संकट का सामना कर रही हैं । सारी दुनिया जिंदगी बचाने में एक तरह से जंग में जुटी हैं । हमने ऐसा संकट न देखा है न ही सुना है । निश्चित तौर पर ये अकल्पनीय है । लेकिन थकना, हारना, टूटना और बिखरना मानव को मंजूर नहीं है । सतर्क रहते हुए ऐसी जंग में सभी नियमों का पालन करते हुए अब हमें बचना भी है और आगे बढ़ना भी है ।
आत्मनिर्भर भारत का संकल्प कोरोना संकट से भी ज्यादा विशाल : पीएम मोदी ने कहा, हम पिछली शताब्दी से ही लगातार सुनते आए हैं कि 21वीं सदी हिंदुस्तान की है । हमें कोरोना से पहले की दुनिया को वैश्विक व्यवस्थाओं को विस्तार से देखने समझने का मौका मिला है । कोरोना संकट के बाद भी दुनिया में जो स्थितियां बन रही हैं उन्हें भी देख रहे हैं । जब दुनिया संकट में है तब हमें अपना आत्मनिर्भर भारत का संकल्प और मजबूत करना होगा । हमारा संकल्प इस संकट से भी विराट होगा । 
21वीं सदी भारत की हो यह सपना ही नहीं हमारी जिम्मेदारी भी है : प्रधानमंत्री मोदी ने कहा, जब इन दोनों कालखंडों को भारत के नजरिये से दखते हैं तो लगता है कि 21वीं सदी भारत की हो यह हमारा सपना ही नहीं जिम्मेदारी भी है । विश्व की आज की स्थिति हमें सिखाती है कि इसका मार्ग एक ही है, आत्मनिर्भर भारत । एक राष्ट्र के रूप में आज हम ऐसे अहम मोड़ पर खड़े हैं जहां इतनी बड़ी आपदा भारत के लिए एक संदेश लेकर आई है, एक अवसर लेकर आई है । 
भारत में रोज बन रही हैं दो लाख पीपीई किट और एन-95 मास्क : उन्होंने उदाहरण देते हुए कहा, जब कोरोना संकट शुरू हुआ तब भारत में एक भी पीपीई किट नहीं बनती थी, एन-95 मास्क का नाममात्र का उत्पादन था । आज स्थिति यह है कि भारत में ही हर रोज दो लाख पीपीई किट और दो लाख एन-95 मास्क बनाए जा रहे हैं । यह हम इसलिए कर पाए क्योंकि भारत ने आपदा को आवसर में बदल दिया । आपदा को अवसर में बदलने की भारत की यह दृष्टि आत्मनिर्भर  भारत के संकल्प के लिए उतनी ही प्रभावी सिद्ध होने वाली है । 
हम मास्क पहनेंगे, दो गज दूर रहेंगे, लेकिन लक्ष्य दूर नहीं होने देंगे : प्रधानमंत्री मोदी ने कहा कि सभी विशेषज्ञ और वैज्ञानिक हमें बता रहे हैं कोरोना संकट लंबे समय तक हमारे जीवन का हिस्सा बना रहेगा । लेकिन हम ऐसा भी नहीं होने दे सकते कि हमारी जिंदगी केवल कोरोना के ही इर्द-गिर्द सिमट जाए । हम मास्क पहनेंगे, सोशल डिस्टेंसिंग का पालन करेंगे, लेकिन लक्ष्यों को दूर नहीं होने देंगे । उन्होंने कहा, जो हमारे वश में है वहीं सुख है । आत्मनिर्भरता हमें सशक्त भी करती है । 
देश के विकास को गति देने वालों को समर्पित है यह पैकेज : इस पैकेज में लैंड, लेबर, लिक्विडिटी सब पर बल दिया गया है । यह पैकेज कुटीर, गृह, लघु मंझोले उद्योग (एमएसएमई) के लिए हैं जो करोड़ों लोगों की आजीविका का साधन है । जो आत्मनिर्भर भारत के संकल्प का मजबूत आधार हैं । ये पैकेज देश के उस श्रमिक के लिए है, किसान के लिए है जो हर स्थिति, हर मौसम में देशवासियों के लिए दिन रात परिश्रम कर रहा है । ये पैकेज हमारे मध्यम वर्ग के लिए है जो ईमानदारी से टैक्स देता है और विकास में योगदान देता है । उद्योग जगत के लिए है जो भारत के आर्थिक सामर्थ्य को बुलंदी देने को संकल्पित है ।
सिस्टम से लेकर सप्लाई चेन तक में बदलाव लाने की जरूरत : जरूरत है कि अर्थव्यवस्था में क्वांटम जंप लाएं । ऐसा इन्फ्रास्ट्रक्चर हो जो आधुनिक भारत की पहचान बने । ऐसा सिस्टम हो जो बीती शताब्दी की रीति-नीति नहीं बल्कि 21वीं सदी के सपनों को साकार करने वाली टेक्नोलॉडी ड्रिवेन गतिविधियों पर आधारित हो । हमारी डेमोग्राफी आत्मनिर्भर भारत के लिए ऊर्जा का स्रोत है । हमारी अर्थव्यवस्था में डिमांड और सप्लाई चेन की ताकत का पूरी क्षमता से इस्तेमाल हो । हम देश की सप्लाई चेन को और मजबूत करेंगे जिसमें जिसमें हमारे देश की मिट्टी महक हो और मजदूरों के पसीने की खुशबू हो ।
 
वंदे भारत मिशन : दूसरे चरण में 31 देशों के लिए उड़ान भरेंगे एयर इंडिया के 149 विमान
 
पूरी दुनिया में समस्या का सबब बने कोरोना वायरस के प्रसार को रोकने के लिए लगाए गए लॉकडाउन के चलते कई भारतीय नागरिक विभिन्न देशों में फंस गए थे । केंद्र सरकार इन नागरिकों को वापस लाने के लिए वंदे भारत मिशन की शुरुआत की है । अभी इस मिशन का पहला चरण चल रहा है लेकिन इस मिशन को अंजाम देने में लगी एयर इंडिया और उसकी सहायक एयर इंडिया एक्सप्रेस ने इसके दूसरे चरण की तैयारियां शुरू कर दी हैं । 
अधिकारियों से मिली जानकारी के मुताबिक 16 से 22 मई के बीच चलने वाले इस मिशन के दूसरे चरण में एयर इंडिया 31 देशों के लिए 149 उड़ानें संचालित करने की योजना बना रही है । वहीं, सात मई से 14 मई के बीच इस मिशन के पहले चरण में एयर इंडिया 12 देशों में फंसे करीब 15 हजार भारतीयों को वापस लाने के लिए 64 उड़ानों को संचालित कर रही है । 
एयरलाइन के अधिकारियों ने कहा, 'मिशन के दूसरे फेज में एयर इंडिया और एयर इंडिया एक्सप्रेस अमेरिका, संयुक्त अरब अमीरात (यूएई), कनाडा, सऊदी अरब, ब्रिटेन, मलयेशिया, ओमान, कजाकिस्तान, ऑस्ट्रेलिया, यूक्रेन, कतर और इंडोनेशिया आदि देशों में फंसे भारतीयों को वापस लाने के लिए 149 उड़ानें संचालित करेगी ।  इन देशों के अलावा दूसरे चरण में रूस, फिलीपींस, फ्रांस, सिंगापुर, आयरलैंड, किर्गिस्तान, कुवैत, जापान, जॉर्जिया, जर्मनी और ताजिकिस्तान के साथ बहरीन, अर्मेनिया, थाईलैंड, इटली, नेपाल, बेलारूस, नाइजीरिया और बांग्लादेश के लिए भी उड़ानों का परिचालन होगा । 

बता दें कि भारत में लॉकडाउन 25 मार्च से जारी है और फिलहाल इसका तीसरा चरण चल रहा है जो 17 मई को समाप्त होना है । देशभर में कोरोना पॉजिटिव मामलों की कुल संख्या 70,756 हो गई है, जिनमें 46,008 सक्रिय हैं, 22,455 लोग स्वस्थ हो चुके हैं या उन्हें अस्पताल से छुट्टी दे दी गई है और 2293 लोगों की मौत हो चुकी है । 
 
श्रमिक स्पेशल में अब 1700 लोग कर सकेंगे यात्रा, सामान्य लोगों के लिए केवल एसी ट्रेन चलाने का विरोध
 
आम यात्रियों के लिए लगभग 50 दिनों से रुके ट्रेन के पहिए मंगलवार से चलने शुरू हो गए । इन एसी ट्रेनों में कोई भी सामान्य व्यक्ति ऑनलाइन टिकट लेकर यात्रा कर सकता है ।
इस दौरान देश के अलग-अलग हिस्सों में फंसे मजदूरों को उनके घरों तक पहुंचाने की श्रमिक स्पेशल ट्रेनों की वर्तमान व्यवस्था चलती रहेगी । सोमवार सुबह दस बजे तक 468 श्रमिक स्पेशल ट्रेनें चलाई जा चुकी हैं । इन ट्रेनों का किराया ज्यादातर मामलों में प्रवासी मजदूरों के मूल राज्य ही कर रहे हैं ।
इन ट्रेनों में अभी तक एक बार में केवल 1200 यात्रियों को अधिकतम ले जाया जा रहा था, लेकिन अब अधिकतम 1700 यात्री जा सकते हैं । पहले यह ट्रेन मूल स्टेशन से शुरू होकर अंतिम गंतव्य स्टेशन पर ही रुकती थी । 

लेकिन नई व्यवस्था में यह बीच में दो से तीन प्रमुख स्टेशनों पर भी रूकेंगी । भारी संख्या में मजदूरों के घर जाने की मांग को देखते हुए इन ट्रेनों की क्षमता में विस्तार किया गया है ।

इन ट्रेनों को मजदूरों के मूल राज्य और वर्तमान में वे जिस राज्य में रह रहे हैं, उनमें आपसी सहमति के आधार पर चलाया जाएगा । रेलवे की जिम्मेदारी केवल ट्रेनों को उपलब्ध कराने तक की होगी ।

कांग्रेस पार्टी ने मजदूरों का किराया अपने स्तर से देने की योजना की शुरुआत की है । वहीं, दिल्ली के मुख्यमंत्री अरविंद केजरीवाल ने कहा है कि अगर मूल राज्य मजदूरों का किराया नहीं चुकाते हैं तो वे इसको वहन करेंगे ।
एसी ट्रेनों से जरूरतमंद लोग जा सकेंगे
वहीं, जिन 15 एसी ट्रेनों को चलाने की शुरुआत हुई है, इनमें कोई भी यात्री ऑनलाइन टिकट बुकिंग कर यात्रा कर सकेगा । इनका किराया राजधानी स्तर का हो सकता है, जिनकी पूरी जानकारी आईआरसीटीसी की वेबसाइट से मिल सकती है ।

इन ट्रेनों में खानपान की कोई व्यवस्था नहीं होगी । सीमित पैकेट बंद खाने की उपलब्ध खाद्यपदार्थों की व्यवस्था ऑन डिमांड सेवा पर उपलब्ध रहेगी ।

क्या केवल धनी वर्ग ही ट्रेनों में चलेगा?
सामान्य लोगों के लिए केवल एसी ट्रेनों को चलाने पर कई संगठनों के विरोध के स्वर भी सामने आने लगे हैं । दिल्ली गुड्स ट्रांसपोर्ट संगठन के अध्यक्ष राजेंद्र कपूर ने कहा है कि सरकार केवल एसी ट्रेन चलाकर यह साबित करती है कि वह सामान्य लोगों के हित में नहीं, बल्कि केवल अमीरों के लिए काम कर रही है ।

एसी ट्रेनों की तरह उसे सामान्य लोगों के लिए सामान्य स्लीपर ट्रेनों को चलाने पर भी विचार करना चाहिए । इनका किराया आम आदमी की पहुंच में होगा ।

मजदूर जाएंगे तो कैसे चलेंगे उद्योग
फेडरेशन ऑफ ऑल इंडिया व्यापार मंडल के राष्ट्रीय महामंत्री वीके बंसल ने कहा कि सरकार एक तरफ मजदूरों को उनके घर भेजने की कोशिश कर रही है, तो दूसरी ओर उद्योगों को चलाने की कोशिश कर रही है ।

लेकिन अगर मजदूर एक बार में अपने घरों को चले जाएंगे तो इनके जल्दी दुबारा लौटने की संभावना बहुत कम रहेगी । ऐसी स्थिति में उद्योगों को दुबारा पटरी पर लाने की कोशिश को चोट लग सकती है ।

फेडरेशन ने प्रधानमंत्री को एक पत्र लिखकर खुदरा क्षेत्र की समस्याओं से भी अवगत कराया है । उन्होंने कहा कि लगभग 33 करोड़ लोगों को रोजगार उपलब्ध कराने वाले इस क्षेत्र के लिए भी सरकार को सूक्ष्म, लघु और मध्यम उद्योगों की तर्ज पर मदद करने पर विचार करना चाहिए ।
 
स्पेशल ट्रेनों के सेंट्रलाइज एसी से लोगों में कोरोना संक्रमण फैलने का बढ़ रहा है डर!
 
डॉक्टर मेहता दिल्ली के सरकारी अस्पताल में चिकित्सक हैं । वह 12 मई से शुरू हो रही विशेष ट्रेन सेवा को लेकर काफी चिंतित हैं । पूरा नाम न छापने की शर्त पर डॉक्टर मेहता का कहना है कि सेंट्रलाइज एसी की रेल गाड़ियां लोगों में संक्रमण बढ़ा सकती हैं ।
एक बिना लक्षणों वाले संक्रमित के रेलयात्रा करने पर सैकड़ों यात्री संक्रमित हो सकते हैं । डाक्टर, इंजीनियर जैसे लोग भी तमिलनाडु के मुख्यमंत्री ई. पलानीसामी, तेलंगाना के चंद्रशेखर राव और पश्चिम बंगाल की मुख्यमंत्री ममता बनर्जी के विशेष रेल सेवा का विरोध करने से सहमत हैं ।
पार्क में सुबह की सैर कर रहे सिल्वर लाइन नर्सिंग होम के प्रमुख डॉक्टर विनोद बिहारी चौबे को भी विशेष ट्रेन का सफर रिस्की लग रहा है । डा. विनोद बिहारी ने इंटरनेट पर केंद्र सरकार के अधिकारियों का बयान भी पढ़ा है । वह उससे संतुष्ट नहीं हो पा रहे हैं । उनका कहना है कि अधिकारी एसी के फ्लो को नियंत्रित करने की बात कह रहे हैं, लेकिन केंद्र सरकार ने जनवरी, फरवरी में देश के हवाई अड्डों पर इसी तरह से स्क्रीनिंग कराई थी । करीब 14 लाख लोग विदेश से आए और गए, लेकिन भारत में कोविड-19 का संक्रमण दे गए ।

गाजियाबाद में स्टील फैक्टरी में इंजीनियर आरके को यह बात कम समझ में आ रही है । आरके का कहना है कि कोविड-19 ड्रापलेट्स के जरिए एक होस्ट से दूसरे में ट्रांसमिट होता है । ड्रापलेट में वजन होता है, इसलिए वह सतह पर आएगा, ऊपर नहीं जाएगा ।

लेकिन फिर भी यह कहना मुश्किल है कि इसके कारण संक्रमण नहीं फैलेगा । आरके अपना पूरा परिचय प्रकाशित नहीं होने देना चाहते, लेकिन कहते हैं कि केंद्र सरकार को लोगों का यह डर दूर करना चाहिए ।

आरके सवाल उठाते हैं कि जब कोविड-19 के संक्रमण का इलाज करने वाले समर्पित डॉक्टर संक्रमितों के संपर्क में आने से इसका शिकार हो जा रहे हैं तो सामान्य लोग क्यों नहीं हो जाएंगे?

यहां तक कि तमाम सावधानियों के बाद इटली के चिकित्सक तक संक्रमित हो गए, जान भी गंवाई । वीरेन्द्र शर्मा विदेश सेवा से रिटायर हुए हैं । उनका भी यही डर है । वीरेन्द्र शर्मा का कहना है कि अमेरिका के व्हाइट हाउस तक कोविड-19 संक्रमण पहुंच गया? अब हम यह कैसे कह दें कि व्हाइट हाउस ने सावधानी नहीं बरती ।

इंडियन एयरलाइंस के एक सीनियर पायलट ने कहा कि हम चिंतित हैं । हमें नहीं पता कि केंद्र सरकार किस तरह से हवाई सेवा शुरू करने वाली है । क्योंकि जरा सी चूक होने पर कोविड-19 का संक्रमण फैलेगा ।

इसके फैलने की खबर आने के बाद लोगों में डर भी बढ़ेगा । सूत्र का कहना है कि केंद्र सरकार या तो उन्हीं को हवाई यात्रा करने की अनुमति दे, जिनका पहले से कोविड-19 का आरटी-पीसीआर टेस्ट निगेटिव आ चुका हो या फिर जिन्होंने 21 दिन का क्वारंटीन पूरा किया हो ।
लेकिन थर्मल स्क्रीनिंग मशीन से क्या होगा?
डॉक्टर चौबे, डॉक्टर मेहता, इंजीनियर आरके का कहना है कि कोविड-19 से डर तो सरकार ने ही पैदा किया है । अब कह रही है कि संक्रमण के साथ जीना पड़ेगा । सरकार का क्या, वह तो कह देगी, लेकिन जिसको संक्रमण हो जा रहा है, उसकी घबराहट बढ़ जाती है ।

लोग परिवार के सदस्यों को कंधा देने तक से बच रहे हैं । सभी का कहना है कि थर्मल स्क्रीनिंग से रेलवे स्टेशन पर क्या पता लग पाएगा? जिसको जाना होगा वह, पेरासिटामोल की गोली खाकर जाए तो? बताते हैं कि आईआरसीटीसी में एक सप्ताह पहले बुकिंग होगी ।

इसका माध्यम आपका रजिस्टर्ड मोबाइल नंबर होगा, लेकिन आरोग्य सेतु एप तो सबने अपलोड किया नहीं हैं । यदि टिकट बुकिंग के फेर में अचानक कर भी लें, तब भी सबके बारे में पता नहीं चल सकता ।
 
20 लाख करोड़ रुपये के आर्थिक पैकेज के साथ 'आत्मनिर्भर भारत' अभियान की शुरुआत
 
कोरोना संकटकाल में मंदी से जूझ रही अर्थव्यवस्था में जान फूंकने के लिए प्रधानमंत्री ने आत्मनिर्भर अभियान का आगाज किया । इसके लिए 20 लाख करोड़ रुपये के विशेष आर्थिक पैकेज की घोषणा की । उन्होंने कहा कि इससे अर्थव्यवस्था को गति तो मिलेगी ही साथ ही एक नए अध्याय की शुरूआत भी होगी । प्रधानमंत्री ने कहा कि यह आर्थिक सुधारों की दिशा में मील का पत्थर साबित होगा ।
पीएम मोदी ने कहा, कोरोना संकट के बीच मैं विशेष आर्थिक पैकेज की घोषणा करता हूं । ये पैकेज आत्मनिर्भर भारत अभियान की अहम कड़ी के तौर पर काम करेगा । हाल में सरकार ने कोरोना संकट से जुड़ी जो आर्थिक घोषणाएं की थीं और आज जिस पैकेज का एलान हो रहा है, उसे जोड़ दें तो ये करीब 20 लाख करोड़ रुपये का है । ये पैकेज भारत की जीडीपी का करीब 10 प्रतिशत है ।
उन्होंने कहा, इन सबके जरिए देश के विभिन्न वर्गों को 20 लाख करोड़ रुपये का संबल मिलेगा । 20 लाख करोड़ का ये पैकेज 2020 में देश की विकास यात्रा को नई गति देगा । आत्मनिर्भर भारत के संकल्प पूरा करने के लिए इस पैकेज में लैंड, लेबर, लिक्विडिटी सभी पर बल दिया गया है । हमारे कुटीर, गृह उद्योग, छोटो उद्योगों के लिए हैं जो करोड़ों लोगों की आजीविका का साधन हैं । ये आर्थिक पैकेज देश के उस श्रमिक व किसान के लिए है जो हर स्थिति हर मौसम में देशवासियों के लिए दिन-रात परिश्रम करता है । ये पैकेज उस मध्यम वर्ग के लिए है जो ईमानदारी से टैक्स देता है । 



हर तबके के लिए आर्थिक पैकेज में महत्वपूर्ण एलान किया जाएगा । इसकी विस्तृत जानकारी बाद में वित्त मंत्रालय की तरफ से दी जाएगी । साथ ही उन्होंने कहा कि संकट के समय में लोकल ने ही हमारी मांग पूरी की है । हमें लोकल ने ही हमें बचाया है । लोकल हमारी जरूरत ही नहीं जिम्मेदारी है । लोकल को हमें अपना जीवन मंत्र बनाना ही होगा । लोकल से ही कोई प्रोडक्ट ग्लोबल बना है । आज से हर देशवासी को लोकल के लिए वोकल बनना है ।
 
