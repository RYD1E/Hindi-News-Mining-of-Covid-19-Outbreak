लॉकडाउन 3.0: क्या करना चाहिए और क्या नहीं, जानिए सबकुछ
 
कोरोना वायरस पर काबू पाने के लिए सरकार ने एक बार फिर लॉकडाउन की अवधि बढ़ा दी है । चार मई से शुरू होकर ये तीसरा लॉकडाउन 17 मई तक चलेगा । इससे पहले भी केंद्र सरकार दो बार लॉकडाउन लगा चुकी है ।
पहला लॉकडाउन 24 मार्च को रात 12 बजे से लागू हुआ था जो 14 अप्रैल तक चला, वही दूसरा लॉकडाउन 15 अप्रैल से शुरू होकर दो हफ्तों तक चला और तीन मई को खत्म हुआ । लेकिन दो बार लॉकडाउन लगाने के बाद भी कोरोना मरीजों की बढ़ती संख्या थमी नहीं ।
तीसरे चरण के लॉकडाउन में हालांकि सरकार ने कुछ रियायतें जरूर दी हैं । तीन जोन में बंटे देश के रेड जोन वाले हिस्से में थोड़ी ज्यादा सख्ती है लेकिन ग्रीन और ऑरेंज जोन में लगभग काफी रियायतें दे दी हैं । आइए जानते हैं कि लॉकडाउन 3.0 में क्या कर सकते हैं और क्या नहीं...
लॉकडाउन 3.0 में मिली छूट
एटीएम के जरिए पैसा निकाल सकेंगे
कार चला सकेंगे लेकिन ड्राइवर समेत दो लोगों बैठेंगे
तीनों जोन में केमिस्ट और दवाई की दुकानें खुली रहेंगी
ग्रीन और ऑरेंज जोन में ओला/उबर की सुविधा, ड्राइवर समेत एक को मंजूरी
रेजिडेंट वेलफेयर एसोसिएशन की अनुमति पर घर में काम करने वाले आ सकते हैं
शाम सात से सुबह सात बजे छोड़कर किसी भी समय कुत्ते को टहला सकते हैं
रेस्टॉरेंट्स की होम डिलिवरी सेवा शुरू, टेक अवे की सुविधा भी ले सकते हैं
पेट्रोल पंप, एलपीजी और तेल एजेंसी खुली रहेंगी
ग्रीन और ऑरेंज जोन में ऑटो रिक्शा को मंजूरी
20 लोगों के साथ क्रिया क्रम जैसी प्रक्रियाओं को मंजूरी
ग्रीन, ऑरेंज जोन में नाई की दुकान और सैलुन खुला
ग्रीन, ऑरेंज जोन में अल्कोहल खरीद सकते हैं, एक समय में केवल पांच लोगों की मौजूदगी
दौड़ और साइकिल चला सकते हैं, शाम सात से सुबह सात बजे तक पाबंदी
अपने पड़ोसी के यहां जाने की अनुमति लेकिन समूह में नहीं और शाम सात से सुबह सात बजे तक पाबंदी
आरडब्ल्यूए की इजाजत पर ही घर में मैकेनिक, बढ़ई, नलसाज आ सकते हैं
33 फीसद क्षमता के साथ दफ्तर से काम करने की अनुमति
ग्रीन, ऑरेंज जोन में गैर-जरूरी सामान की डिलिवरी
शादी समारोह में 50 से ज्यादा लोगों के आने पर रोक
पूरे देश में मास्क पहनना अनिवार्य है
लॉकडाउन 3.0 में क्या छूट नहीं मिली
पांच लोगों के एक समूह में घर से बाहर नहीं निकल सकते
रेड जोन में ऑटो रिक्शा चलाने की अनुमति नहीं है
तीनों जोन में अगले आदेश तक स्कूल, कॉलेज, सभी शिक्षण संस्थान बंद रहेंगे
10 साल से कम उम्र वाले बच्चों को घर निकलने की इजाजत नहीं
गर्भवती महिलाएं, 65 साल से ज्यादा उम्र वाले लोग तीनों जोन में घर में रहेंगे
रेड जोन में सैलुन को खोलने पर पाबंदी
तीनों जोन में होटल और रेस्टॉरेंट बंद रहेंगे
17 मई तक हवाई यात्रा पर पूरी तरह से रोक
रेड जोन में गैर-जरूरी सामान की डिलिवरी पर रोक
अगले आदेश तक तीनों जोन में मेट्रो में सफर पर रोक
अगले आदेश तक अंतरराज्यी ट्रेन सेवा पर पाबंदी
 
लॉकडाउन 3.0 का पहला दिन: शराब की दुकानें रहीं गुलजार, जानिए राज्यों व शहरों का हाल
 
कोरोना संक्रमण के मद्देनजर देश में लॉकडाउन का तीसरा चरण आज यानी चार मई से शुरू हुआ । हालांकि इस चरण में जिलों को रेड, ऑरेंज और ग्रीन जोन में बांटा गया है और इसी के आधार पर छूट दी गई है । ऑरेंज और ग्रीन जोन में सीमित स्टाफ के साथ कार्यालय खोलने की भी अनुमति मिली । थोड़ी बहुत आवाजाही की भी छूट दी गई । राजधानी दिल्ली में तो एक जगह ट्रैफिक जाम भी लग गया ।  
वहीं, इस चरण में पूरे देश में शराब की दुकानें खोलने की इजाजत भी दी गई । इस फैसले के साथ हर नियम टूट गया । कहीं सोशल डिस्टेंसिंग की धज्जियां उड़ीं तो कहीं लोग बिना मास्क के ही नजर आए । तकरीबन हर जगह दुकान के बाहर जरूरत से अधिक लोग उमड़ आए । कहीं कहीं तो पुलिस को लाठीचार्ज भी करना पड़ा । जिन्हें मौका मिला वे पेटी भर भर के शराब ले गए, कई लोग मायूस ही लौट गए । इस दौरान कैसा था विभिन्न राज्यों व शहरों का नजारा जानिए ।  
दिल्लीः शराब की दुकानें खुलते ही उमड़ा सैलाब  लॉकडाउन के तीसरे चरण में दिल्ली समेत पूरे देश में भी कुछ चुनिंदा जगहों पर शराब की दुकानें खुलीं, लेकिन यहां उमड़ी भीड़ ने सोशल डिस्टेंसिंग की धज्जियां उड़ा दीं । सभी नियम तार-तार हो गए । हालात को काबू करने के लिए पुलिस को कई स्थानों पर बल प्रयोग करना पड़ा । स्थिति खराब होती देख कुछ घंटों बाद ही कई दुकानों को बंद कराना पड़ा । इस मामले पर भाजपा ने दिल्ली सरकार पर निशाना साधा ।   
उत्तर प्रदेश 
लखनऊ में शराब की दुकानें खुलते ही लग गई भीड़ 

कोरोना वायरस की रोकथाम के लिए देश में लगाए गए लॉकडाउन के तीसरे चरण में कुछ छूट मिलने पर सड़कों पर चहल-पहल दिखी । शर्तों के साथ दुकानें व ऑफिस खोलने की भी अनुमति दी गई जिससे साथ ही व्यावसायिक गतिविधियां भी शुरू हो गई हैं । वहीं, शाम सात बजे तक शराब की दुकानें खोलने की भी छूट दी गई । इससे सोमवार सुबह से ही शराब की दुकानों के बाहर लंबी लाइनें लग गईं । कई जगहों पर तो लोग दुकानें खुलने से पहले ही लाइन में लग गए थे ।  

गोरखपुर  
गोरखपुर में सोमवार सुबह जिलाधिकारी के विजयेंद्र पांडियन ने शराब के ठेके खोलने का आदेश दे दिया । यह आदेश मिलते ही शहर की कई मॉडल शॉप खुल गए हैं और खरीदारों की लंबी लाइन लग गई है । आइए हम आपको तस्वीरों में दिखाते हैं शहर का हाल । 

वाराणसी
लॉकडाउन के तीसरे चरण में काशीवासियों को राहत मिली । जिला प्रशासन के फैसले के अनुसार सोमवार से जिले में शहरी और ग्रामीण इलाके में जरूरत की सभी दुकानें खुलीं । सुबह 10 बजे से शाम 5 बजे तक सभी दुकानें खोलने की अनुमति मिली है । इस दौरान शराब की दुकानें खोलने की भी छूट दी गई ।  

बिजनौर
उत्तर प्रदेश में शासन के आदेश पर बिजनौर जनपद में शराब की दुकान खुलते ही ग्राहकों की लंबी लाइन लग गई । हालत ये हो गई कि सोशल डिस्टेंसिंग का पालन भी नहीं हुआ । शराब की दुकानों पर भीड़ को देखकर प्रशासन ने दुकानें बंद करा दी । इससे मदिरा प्रेमियों को झटका लगा और वे मायूस ही अपने घरों को लौट गए ।   

कानपुर 
लॉकडाउन का तीसरा चरण शुरू हो चुका है । तीसरे चरण में कुछ चीजों के लिए छूट दी गई । शराब की दुकानें खुलीं । यूपी के कई शहरों में सोमवार को लॉकडाउन का पूर्णतया पालन हुआ तो कई जगहों पर उल्लंघन भी हुआ । कानपुर देहात में शराब ठेकों पर पहले दिन ही हुजूम उमड़ा । यहां भीड़ नियंत्रित करने के लिए पुलिस को लाठियां चलानी पड़ी । 
 
 
उत्तराखंड  
देहरादून  
कोरोना वायरस लॉकडाउन थ्री के पहले दिन दुकानों और बाजार में सोशल डिस्टेंस की जमकर धजिज्यां उड़ाई गईं । सरकारी ऑफिस खुले, यहां सीमित संख्या में कर्मचारी पहुंच और अपना काम किया । राजधानी देहरादून में आज अन्य जरूरी सामान की दुकानों की जगह शराब की दुकानों के बाहर लोंगों की लंबी लाइन लगी दिखी । हालांकि यहां सोशल डिस्टेंसिंग के नियमों का पालन किया गया ।   

हल्द्वानी 
लॉकडाउन के बीच शराब की दुकानें खोलने का आदेश जारी होने के बाद सोमवार को हल्द्वानी में शराब की दुकान खुली । दुकान खुलने की सूचना मिलने पर लोग सुबह ही दुकानों पर पहुंच गए । भीड़ अधिक होने से लोगों को यहां लाइन में खड़ा होना पड़ा । नैनीताल रोड पर शराब की दुकान के बाहर दोनों तरफ लाइन लगने से जाम लग गया । पुलिस ने लोगों को सड़क किनारे खड़ा कर जाम खुलवाया ।   

हिमाचल प्रदेश 
हिमाचल में केंद्र की गाइडलाइन के अनुसार कुछ और रियायतों के साथ आज से कोरोना वायरस को लेकर लॉकडाउन-3.0 शुरू हो गया । इसमें लॉकडाउन और कर्फ्यू में छूट अब पांच घंटे दी गई है । प्रदेश में आज से पांच घंटे की कर्फ्यू में छूट के बाद भी दवा की दुकानें खुली रहेंगी । मुख्य सचिव अनिल कुमार खाची ने केंद्र के निर्देशों के बाद राज्य के लिए आदेश जारी कर दिए ।   

जम्मू और कश्मीर
जम्मू और कश्मीर में लॉकडाउन-3 के लिए एसओपी जारी की गई । एसओपी लॉकडाउन की अवधि तक प्रभावी रहेगी । इसके तहत सिनेमा हॉल, शॉपिंग मॉल, जिम, स्पोर्ट्स कांप्लेक्स, स्वीमिंग पूल, पार्क, थियेटर, बार, शराब की दुकानें, रेस्टोरेंट, स्पा, सैलून और पार्लर नहीं खुले । सभी स्कूल, कॉलेज, विश्वविद्यालय और कोचिंग संस्थान बंद रहे । ऑनलाइन और दूरस्थ शिक्षा को अनुमति होगी । धार्मिक स्थल बंद रहेंगे और धार्मिक के साथ-साथ सामाजिक, राजनीतिक और सांस्कृतिक गतिविधियां नहीं होंगी ।   

पंजाब
चंडीगढ़ में सोमवार से कर्फ्यू हट गया और पहले ही दिन शराब के ठेके के बाहर लंबी लाइन नजर आईं । सेक्टर 21 में यह नजारा देखने को मिला । सुबह 9 बजे ही दुकान के बाहर सोशल डिस्टेंसिग के साथ तीन अलग-अलग लाइन भी लग गई । अचानक भीड़ बढ़ती देखकर हंगामा होने लगा तो दुकानदार ने तत्काल शटर बंद कर दिया ।  
 
मेरठ: कोरोना संक्रमित जमातियों को ठीक करने के लिए डॉक्टरों की सरगम थेरेपी
 
मेरठ में कोरोना संक्रमितों को ठीक करने के लिए कोविड-अस्पताल के चिकित्सक अब संगीत का सहारा ले रहे हैं । संगीत थेरेपी के जरिए चिकित्सक अब तक कई कोरोना संक्रमितों को ठीक कर चुके हैं जिनमें जमाती भी शामिल हैं ।
कोरोना संक्रमित जमातियों को मजहब और इबादत से जुड़ी दुआएं सुनाई गईं जिसका असर ये हुआ कि तनाव कम हुआ और संक्रमित जमाती स्वस्थ होकर अपने घरों को लौट गए ।
जानें कैसे काम कर रही है डाॅक्टरों की सरगम थेरेपी  कहा जाता है कि बीमारी में दवा के साथ-साथ दुआ भी काम आती है । मेरठ के पांचली खुर्द स्थित कोविड अस्पताल में इसका ताजा उदाहरण देखने को मिला । यहां अब तक 30 जमाती दवा और दुआ के साथ ठीक होकर अस्पताल से डिस्चार्ज किए जा चुके हैं । दरअसल, कोरोना संक्रमितों को जल्दी ठीक करने के लिए चिकित्सक उनकी पसंद नापसंद के साथ संगीत का भी सहारा ले रहे हैं । 

कोविड अस्पताल में कोरोना संक्रमितों का इलाज करने वाले चिकित्सकों को कहना है कि उन्होंने जमातियों को जल्द स्वस्थ्य करने के लिए दवा के साथ उनकी मानसिक स्थिति को भी मजबूत बनाने के लिए संगीत सुनाया गया । उनकी धार्मिक भावनाओं को देखते हुए चिकित्सकों ने उनके कहने पर इबादत से संबंधित दुआएं भी सुनवाईं ।

Dr. prafull verma - फोटो : amar ujala
जमातियों का इलाज करने वाले डॉ. तरुण राजपूत, डॉ. प्रफुल्ल वर्मा और डॉ अनामिका सिंह ने बताया कि मरीजों को ठीक करने के लिए उनकी मानसिक स्थिति को मजबूत करना और उन्हें तनाव में न आने देना बेहद जरूरी है ।

ऐसे में संक्रमित जमातियों से उनकी पसंद और नापसंद के बारे में भी जानकारी ली गई । उनसे पूछा गया कि उनकी और किस तरह मदद की जा सकती है । इसके बाद उन्होंने मजहब से जुड़ी दुआएं सुनने की बात कही । इसके बाद चिकित्सकों ने कोरोना वार्ड में स्मार्टफोन के जरिए जमातियों को दुआएं सुनवाईं ।

डाॅ. अनामिका ने बताया कि मरीजों का इलाज कर अब वह छुट्टी पर हैं । उनके सामने 30 कोरोना संक्रमित मरीजों को ठीक करना बड़ी चुनौती थी लेकिन उन्होंने टीम बनाकर सभी जमातियों से उनकी पसंद और नापसंद को जाना और 15 दिनों तक मरीजों से मोटिवेशनल बातचीत की । नतीजन, सभी पूरी तरह स्वस्थ होकर अपने घरों को लौट चुके हैं

 इसी तरह मेडिकल में कोरोना संक्रमितों को ठीक करने के लिए भी चिकित्सकों ने संगीत का सहारा लिया । मरीजों से उनकी रुचि के बारे में जानकारी ली गई । उन्हें हल्का संगीत सुनने की छूट प्रदान की । 

डॉक्टरों का कहना है कि इससे मरीजों में कोरोना को लेकर भय दूर हुआ और वे तनाव से दूर रहे । लिहाजा दवाओं ने बेहतर असर किया और वे जल्दी ठीक होकर अपने घरों को लौट गए हैं ।
 
लॉकडाउन 3.0: पहले और दूसरे लॉकडाउन के दौरान देश में कितना सुधार?
 
आज यानि चार मई से लॉकडाउन के तीसरे चरण की शुरुआत हो चुकी है, ये चरण 17 मई तक चलेगा । हालांकि इस बार लॉकडाउन में सरकार ने कुछ राहतें जरूर दी हैं । इससे पहले सरकार ने तीन हफ्तों का एक और दो हफ्तों क दूसरे लॉकडाउन की घोषणा की थी, आइए समझते हैं कि दोनों चरणों में लॉकडाउन से कितना लाभ मिला....
कोरोना के मामलों में वृद्धि
पिछले कुछ दिनों में देश में कोरोना से संक्रमित नए मरीजों की संख्या बढ़ गई है । पहला लॉकडाउन 14 मार्च और दूसरा 3 मई यानि रविवार को खत्म हुआ, इन दोनों चरणों की तुलना करने पर पता चलता है कि दूसरे चरण के अंत में कोविड-19 पॉजिटिव मरीजों के रोजाना के नए मामलों में गिरावट देखने को मिली थी ।   लॉकडाउन के पहले चरण की शुरुआत में नए मामलों की वृद्धि दर 31 फीसद थी जबकि अंत तक ये वृद्धि दर आकर 16 प्रतिशत ही हो गई थी । हालांकि लॉकडाउन 2.0 के दौरान नए मामलों की वृद्धि दर 6.6 फीसद रही जो पहले चरण की तुलना में आधी से भी कम थी ।

दोनों चरणों में मृत्यु दर
देश में कोरोना बीमारी से मरने वालों की दर 3.3 फीसद के आसपास है । लॉकडाउन के पहले चरण में कोरोना महामारी की मृत्यु दर 80 प्रतिशत थी, ये दर अब तक सबसे ज्यादा आंकी गई है । जबकि दूसरे लॉकडाउन के अंत तक मृत्यु दर गिरकर सात फीसद के आसपास आ गई थी ।

दोनों चरणों में ठीक होने की दर
रविवार तक के आंकड़ों के मुताबिक देश में कोरोना मरीजों के ठीक होने की दर बढ़कर 27 फीसद हो गई है । अब तक देश में इस महामारी से 11,000 के करीब मरीज पूरी तरह से ठीक हो चुके हैं । पिछले कुछ दिनों से एक ही दिन में कोरोना से संक्रमित मरीजों की संख्या दो हजार से ज्यादा आ रही है ।

किसी एक मरीज को बीमारी से ठीक होने में दो हफ्तों से ज्यादा का समय लगता है और एक ही दिन में दो हजार से ज्यादा संक्रमितों की संख्या आने से ठीक दर थोड़ी कम हो गई है । पहले लॉकडाउन के अंत में कुल मरीजों के ठीक होने की दर 28 गुना थी, पहला लॉकडाउन 25 मार्च से लागू किया गया था ।

जबकि लॉकडाउन के दूसरे चरण के अंत में कुल मरीजों के ठीक होने की दर आठ गुना रह गई थी । कोरोना को हराने के लिए देश में दूसरा लॉकडाउन 15 अप्रैल को लगाया गया था ।
 

