अच्छी खबर: 12 दिन हुआ डबलिंग रेट, 10 हजार से ऊपर मरीज हुए ठीक
 
कोरोना वायरस से लड़ाई के बीच एक अच्छी खबर आई है । कोरोना के मामले दोगुने होने में अब ज्यादा वक्त लग रहा है । वहीं 10,000 संक्रमितों को अस्पताल से छुट्टी मिल चुकी है । इस बात की जानकारी रविवार को केंद्रीय स्वास्थ्य मंत्री डॉक्टर हर्षवर्धन ने दी । उन्होंने बताया कि दुनिया के मुकाबले भारत में मृत्यु दर बहुत कम है ।

केंद्रीय स्वास्थ्य मंत्री ने बताया कि पहले हमारा डबलिंग (मामलों के दोगुना होने की दर) रेट 14 दिन था, कुछ दिन पहले यह रेट 10.5 था वो आज सुबह 12 दिन हो गया है । केवल इतना ही नहीं कोरोना वायरस परीक्षण के लिए रविवार से 310 सरकारी और 111 निजी परीक्षण लैब तैयार हो चुकी हैं । हमारे यहां मृत्यु दर 3.2 प्रतिशत दुनिया में सबसे कम है ।  



स्वास्थ्य मंत्री ने बताया कि जिस देश में व्यक्तिगत सुरक्षा उपकरण (पीपीई) किट और एन95 मास्क पहले बाहर से आयात करने पड़ते थे । वहां आज हम एक दिन में दो लाख से ज्यादा पीपीई किट बना रहे हैं । हम देश में 50 लाख से ज्यादा एन95 मास्क और 20 लाख से ज्यादा पीपीई किट बांट चुके हैं । 

स्वास्थ्य मंत्री ने बताया कि शनिवार को हमने 10 लाख टेस्ट के आंकड़े को पार कर लिया और एक दिन में लगभग 74,000 परीक्षण किए । उन्होंने कहा कि देश के 319 जिले कोरोना संक्रमण से मुक्त हैं । वहीं 130 जिले हॉटस्पॉट और 284 जिले हॉटस्पॉट रहित हैं । मंत्री ने कहा कि भारत ने 99 देशों को हाइड्रोक्सीक्लोरोक्वीन, पेरासिटामोल जैसी दवाई दी है ।

अब तक कोरोना के 10,632 मरीज हुए ठीक
स्वास्थ्य मंत्रालय की तरफ से रविवार को जारी किए आंकड़ो के अनुसार देश में कोरोना संक्रमित 10,632 लोग स्वस्थ होकर घर चले गए हैं । एक मरीज विदेश चला गया है । वायरस की वजह से 1,301 लोगों की जान जा चुकी है । वहीं वायरस संक्रमितों की संख्या 39,980 पर पहुंच गई है ।
 
कोरोना वायरस: पीजीआई में एमडब्ल्यू वैक्सीन का पहला फेज सफल, अभी लगेगा तीन माह का वक्त

 
कोरोना को मात देने के लिए पीजीआई में माइकोबैक्टीरियम वैक्सीन (एमडब्ल्यू) पर शुरू किए गए ट्रायल का पहला फेज यानी सुरक्षा ट्रायल को सफलतापूर्वक पूरा कर लिया गया है । यह वैक्सीन के ट्रायल का प्रथम चरण है । ऐसे कई चरणों से गुजरने के बाद इस वैक्सीन की कोरोना वायरस के इलाज में उपयोगिता सिद्ध हो पाएगी ।
पीजीआई डायरेक्ट प्रो. जगतराम ने बताया कि ट्रायल पूरा होने में 3 से 6 महीने का समय लगता है । उम्मीद है कि पीजीआई इसे तीन महीने में पूरा कर लेगा । इसके सुरक्षा ट्रायल में जिन मरीजों पर इसका प्रभाव चेक किया गया है वह सभी सुरक्षित हैं, इसलिए ट्रायल को आगे जारी रखते हुए इसे 40 मरीजों पर शुरू करने की अनुमति दे दी गई है ।    
प्रो. जगतराम ने बताया कि आगे के ट्रायल में जिन 40 मरीजों को शामिल किया जाएगा, वो अगर पहले ठीक हो गए तो उन्हें डिस्चार्ज कर दिया जाएगा । लेकिन उनका लगातार फोलोअप लिया जाएगा ताकि वैक्सीन के परिणाम का सही आकलन हो सके । प्रो. जगतराम ने बताया कि इस वैक्सीन का प्रयोग पूर्व में पीजीआई के पल्मोनरी सेप्सिस (फेफड़े से जुड़ी गंभीर बीमारी) के मरीजों पर ट्रायल के रूप में सफल परीक्षण किया जा चुका है । इसके परिणाम संतोषजनक आए हैं इसलिए उम्मीद है कि कोरोना के इलाज में भी ये वैक्सीन कारगर साबित होगी । प्रो. जगतराम ने बताया कि इस वैक्सीन को कैडिला कंपनी बनाती है ।
सीएसआईआर की भी महत्वपूर्ण भूमिका
प्रो. जगतराम ने बताया कि देशभर में तेजी से बढ़ते कोरोना के मरीजों पर काबू पाने के लिए व्यापक स्तर पर बचाव व राहत कार्य किया जा रहा है लेकिन तीव्र परिणाम नहीं मिल रहा । ऐसे में इसके इलाज की व्यवस्था इजात करना जरूरी हो गया है । एमडब्ल्यू वैक्सीन को कोरोना के इलाज के लिए ट्रायल के रूप में प्रयोग किए जाने में सीएसआईआर की अहम भूमिका है । सरकार की तरफ से इस वैक्सीन के ट्रायल के लिए संबंधित कंपनी और चुने गए चिकित्सा संस्थानों के बीच सीएसआईआर अहम कड़ी है । उसके इनिसिएटिव पर ही यह ट्रायल संभव हो सका है ।      

रोग प्रतिरोधक क्षमता बढ़ाने में है कारगर    
प्रो. जगतराम ने बताया कि एमडब्ल्यू वैक्सीन इम्युनो मोड्यूलेटर की श्रेणी में आती है । जिसके प्रयोग से रोग प्रतिरोधक क्षमता बढ़ती है । कोरोना के मरीजों में कमजोर रोग प्रतिरोधक क्षमता को इस वैक्सीन की मदद से तेजी से मजबूत करने में मदद मिलेगी । इसलिए वैक्सीन के ट्रायल के लिए कोरोना के ऐसे मरीजों का चयन किया गया है जिनकी स्थिति बेहद गंभीर है, ताकि इसके प्रभाव का सही आंकलन किया जा सके ।

 
'देश में कोरोना वायरस संक्रमण के नए मामलों की गति में जल्द कमी आने की संभावना'
 
समाचार एजेंसी पीटीआई के मुताबिक डॉ. पॉल ने कहा, कोरोना वायरस के मामलों में अचानक हुई बढ़ोत्तरी इस संक्रमण को लेकर हमारी नियंत्रण नीति के हिसाब से सीमा में है । पॉल ने बंद को बढ़ाकर 17 मई तक करने के फैसले पर कहा कि देश को पिछले लॉकडाउन से जो लाभ हुआ है, उसे मजबूत करना जरूरी है । 
कोरोना वायरस से निपटने के लिए बनाए गए चिकित्सा उपकरण एवं प्रबंधन योजना पर अधिकार प्राप्त समूह के प्रमुख पॉल ने कहा कि बंद का मकसद वायरस के ट्रांसिमशन की श्रृंखला को तोड़ना है । यदि हम आगे बंद नहीं करेंगे, तो हम लाभ गंवा देंगे । जहां स्थिति बेहतर है, वहां बंद को सावधानी के साथ खोला जाएगा ।
यह पूछे जाने पर कि क्या भारत संक्रमण के सामुदायिक प्रसार के दौर में पहुंच गया है, पॉल ने कहा कि अभी कोरोना वायरस के बढ़ते मामलों की संख्या काबू में माना जा सकता है । पॉल ने कहा कि भारत कहीं भी लॉकडाउन से पहले हो रहे कोरोना वायरस के मामलों में बढ़ोतरी के नजदीक नहीं पहुंचा है ।  उन्होंने कहा, लॉकडाउन से पहले देश में कोरोना के मामले हर पांच दिन में दोगुने हो रहे थे । उससे पहले तो ऐसा तीन दिन में हो रहा था । अब 11-12 दिन में ऐसा हो रहा है । कुल मिलाकर वायरस फैलने का आंकड़ा कमजोर हुआ है, लेकिन अभी स्थिर नहीं हुआ है । हमें उम्मीद है कि अब यह किसी भी समय स्थिर हो जाएगा ।

बता दें कि केंद्र सरकार ने तीन मई के बाद लॉकडाउन को दो सप्ताह और बढ़ाने की घोषणा की है । प्रधानमंत्री नरेंद्र मोदी ने पहली बार 25 मार्च से 21 दिन के राष्ट्रव्यापी बंद की घोषणा की थी । जिसे बाद में 19 दिन और बढ़ा दिया गया था । अब इसे दो सप्ताह और यानी 17 मई तक बढ़ाया गया है ।

कई विशेषज्ञों ने चेताया है कि लॉकडाउन से आर्थिक गतिविधियां बुरी तरह प्रभावित हुई हैं । ऐसे में अर्थव्यवस्था को पटरी पर लाने में काफी समय लगेगा । कई रेटिंग एजेंसियों ने चालू वित्त वर्ष में देश की आर्थिक वृद्धि दर में बड़ी गिरावट का भी अनुमान लगाया है ।
 
आपका ऑफिस कोरोना से सुरक्षित है या खतरनाक, यहां मिलेंगे सभी सवालों के जवाब
 
चार मई से देश के अलग-अलग हिस्सों में विभिन्न प्राइवेट और सरकारी संस्थानों को चलाने की अनुमति मिल चुकी है । सरकार द्वारा जारी निर्देशों के मुताबिक सीमित कार्यबल के साथ संस्थान अपने कामकाज शुरू कर सकेंगे ।

इस बीच कर्मचारियों के मन में यह दुविधा बनी हुई है कि अगर वे अपने ऑफिस जाते हैं, तो कहीं वे संक्रमण के शिकार तो नहीं हो जाएंगे । आपकी इसी दुविधा को दूर करने के लिए टेरी और गृह काउंसिल ने कुछ सवालों की एक चेक लिस्ट तैयार की है ।
इन सवालों के जवाब देकर कर्मचारी स्वयं ही तय कर पाएंगे कि उनके ऑफिस की बिल्डिंग कोरोना संक्रमण के खतरों के बीच काम करने के लिए तैयार है, या नहीं । इस आधार पर वे इस बात का भी निर्णय ले पाएंगे कि इस दौरान ऑफिस में बैठकर काम करना उनके लिए उपयुक्त होगा या नहीं । टेरी ने इसे बिल्डिंग फिटनेस इंडिकेटर (BFI) का नाम दिया है ।

टेरी और गृह काउंसिल से संबद्ध सीनियर प्रोजेक्ट ऑफिसर संतोष रामकुमार ने अमर उजाला को बताया कि विश्व स्वास्थ्य संगठन, स्वास्थ्य मंत्रालय और भवन निर्माण से जुड़ी इंजीनियर्स की संस्था इशरे (ISHRAE) भवनों की सुरक्षा को लेकर समय-समय पर विशेष निर्देश देते रहते हैं ।

इसमें कोरोना काल से जुड़े प्रश्नों के अलावा अन्य मानकों पर दिए गए निर्देश भी शामिल हैं । उन्हीं निर्देशों और मानकों को ध्यान में रखते हुए तीन विशेष कैटेगरी में प्रश्न तैयार किए गए हैं ।

सभी सवालों को कार्यस्थल, कार्यबल और कोरोना संक्रमण के प्रति जागरुकता जैसे तीन भागों में बांटा गया है । इन वर्गों को आगे कुछ अन्य छोटे हिस्सों में भी बांटा गया है ।

कार्यस्थल से जुड़े 28 विशेष सवालों को शामिल किया गया है, तो कार्यबल संख्या से जुड़े 10 और जागरूकता से जुड़े पांच सवालों को इसमें शामिल किया गया है ।

कुल 43 सवालों की इस चेक लिस्ट से यह तय किया जा सकता है कि भवन में काम करना कितना सुरक्षित होगा ।

इन प्रश्नों के जवाब कर्मचारी स्वयं देकर अपने विषय में निर्णय कर सकते हैं तो वहीं, कार्यालय के प्रमुख अधिकारी इन मानकों को चेक कर अपने कर्मचारियों के लिए एक बेहतर ऑफिस का माहौल दे सकते हैं जिससे यहां काम करना कर्मचारियों के लिए सुरक्षित रहें ।

सभी लोगों के लिए ऑनलाइन उपलब्ध इन सवालों के जवाब देकर कोई भी भवन गृह काउंसिल से अपने लिए रेटिंग भी ले सकते हैं । इससे उसके कर्मचारी या अन्य आगंतुक भवन की कोरोना संक्रमण से सुरक्षा का अनुमान लगा सकेंगे ।
 