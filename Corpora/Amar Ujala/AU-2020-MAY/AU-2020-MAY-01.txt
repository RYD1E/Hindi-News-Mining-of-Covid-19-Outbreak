दो हफ्ते के लिए फिर बढ़ा लॉकडाउन, कर्मचारियों के लिए और कंटेनमेंट जोन में 'आरोग्य सेतु' अनिवार्य
 
कोरोना वायरस वैश्विक महामारी के प्रसार को रोकने के लिए देश में जारी लॉकडाउन की अवधि एक बार फिर बढ़ा दी गई है । केंद्रीय गृह मंत्रालय ने आदेश जारी किया है चार मई को खुलने वाले लॉकडाउन को अब दो सप्ताह के लिए और बढ़ा दिया है । अब यह लॉकडाउन 17 मई तक जारी रहेगा । मंत्रालय ने यह आदेश आपदा नियंत्रण कानून, 2005 के तहत लिया है । 
 


 लॉकडाउन बढ़ाने के साथ ही गृह मंत्रालय ने अपने आदेश में कहा है कि ग्रीन और ऑरेंज जोन में कुछ राहतें दी जाएंगी वहीं, रेड जोन में कोई छूट नहीं दी जाएगी । रेड जोन और कंटेनमेंट क्षेत्र के बाहरी इलाकों में देश भर में प्रतिबंधित गतिविधियों के अलावा कुछ अतिरिक्त गतिविधियां प्रतिबंधित रहेंगी । इनमें साइकिल रिक्शा और ऑटो रिक्शॉ, टैक्सी, ऑनलाइन कैब सेवा, जिले के अंदर और जिलों के बीच बसें, नाई की दुकान, स्पा और सलून आदि सेवाएं शामिल हैं । 

मंत्रालय ने अपने आदेश में कहा कि लॉकडाउन की अवधि बढ़ाने के साथ ही नए दिशा-निर्देश भी जारी किए गए हैं ।  इसके अनुसार ऑरेंज जोन में जिले के अंदर-अंदर लोगों और वाहनों को और लोगों को अनुमति प्राप्त गतिविधियों के लिए यात्रा करने की अनुमति होगी । चारपहिया वाहन में ड्राइवर के अलावा दो लोगों को बैठने की अनुमति होगी । 

ग्रीन जोन में देशभर में जारी कुछ प्रतिबंधित गतिविधियों को छोड़कर बाकी सभी गतिविधियों को अनुमति दी गई है । जिले के अंदर बसों के संचालन और बस डिपो के संचालन को अनुमति दी गई है । हालांकि बसों में 50 फीसदी यात्रियों को बैठाने का निर्देश दिया गया है । 
इनके लिए आरोग्य सेतु एप अनिवार्य
आरोग्य सेतु एप से संबंधित फैसले में गृह मंत्रालय ने कहा है कि कंटेनमेंट जोन में रहने वाले सभी लोगों के फोन में यह एप इंस्टॉल होना अनिवार्य है । इसके अलावा निजी और सार्वजनिक क्षेत्र के सबी कर्मियों के लिए भी इस एप को इंस्टॉल करना अनिवार्य कर दिया गया है । यह संबंधित कंपनी के प्रमुख की जिम्मेदारी होगी कि 100 फीसदी कर्मचारियों के फोन में यह एप मौजूद हो । 
इन गतिविधियों पर पूरे देश में जारी रहेगा प्रतिबंध
इस दौरान हवाई यात्रा, रेल यात्रा, मेट्रो, सड़क से अंतरराज्यीय परिवहन, स्कूल, कॉले व अन्य शिक्षण संस्थान, ट्रेनिंग/कोचिंग संस्थान, , होटल व रेस्टोरेंट आदि, भीड़ जमा करने वाली गतिविधियों जैसे सामाजिक, राजनीति, सांस्कृतिक व अन्य कार्यक्रम, धार्मिक स्थान आदि की सेवाएं पूरे देश में प्रतिबंधित रहेंगी । हालांकि, मंत्रालय द्वारा चयनित कार्यों के लिए वायु, सड़क व रेल मार्ग द्वारा लोगों की यात्रा को अनुमति रहेगी । 
 



बता दें कि प्रधानमंत्री नरेंद्र मोदी ने शुक्रवार को एक उच्चस्तरीय बैठक बुलाई थी । करीब ढाई घंटे चली इस बैठक में केंद्रीय गृह मंत्री अमित शाह, वित्त मंत्री निर्मला सीतारमण, सीडीएस बिपिन रावत, रेल मंत्री पीयूष गोयल आदि मंत्री समेत कई अधिकारी मौजूद रहे थे ।
 
लॉकडाउन में फंसे लोगों के लिए चलेंगी छह 'श्रमिक स्पेशल' ट्रेन, इन शहरों के बीच होगा सफर
 
कोरोना वायरस महामारी के प्रसार को रोकने के लिए पूरे देश में जारी लॉकडाउन के चलते देश के विभिन्न भागों में फंसे प्रवासी मजदूरों, छात्रों व पर्यटकों आदि को उनके घर पहुंचाने के लिए यात्रा की अनुमति देने के बाद केंद्रीय गृह मंत्रालय ने इन लोगों की आवाजाही के लिए ट्रेनों का इस्तेमाल करने की अनुमति दे दी है । गृह मंत्रालय के निर्देशों के मुताबिक, एक मई यानी अंतरराष्ट्रीय मजदूर दिवस से 'श्रमिक स्पेशल' ट्रेन चलाई जाएंगी । इसके बाद रेलवे ने छह श्रमिक स्पेशल ट्रेन चलाने की घोषणा की ।
 


एक अधिकारी ने बताया कि गृह मंत्रालय ने लॉकडाउन के कारण फंसे हुए लोगों को उनके गृह राज्यों तक पहुंचाने के लिए ट्रेनों के इस्तेमाल की अनुमति दी है । बता दें कि गुरुवार को ही बिहार, तेलंगाना और पंजाब ने केंद्र सरकार से फंसे लोगों को उनके घरों तक पहुंचाने के लिए विशेष ट्रेन चलवाने की मांग की थी । केंद्रीय गृह मंत्रालय में संयुक्त सचिव पुण्य सलिल श्रीवास्तव ने प्रेसवार्ता में कहा कि राज्य और रेलवे बोर्ड मिलकर इसके लिए जरूरी इंतजाम करेंगे । मंत्रालय की ओर से जारी आदेश में कहा गया है कि प्रवासी मजदूरों, श्रद्धालुओं, पर्यटकों, छात्रों और अन्य लोगों को रेल मंत्रालय द्वारा चलाई जाने वाली विशेष ट्रेनों से यात्रा करने की अनुमति दी जाती है । रेल मंत्रालय राज्यों से संपर्क करते हुए नोडल अधिकारी नियुक्त करेगा और टिकटों की बिक्री के लिए विस्तृत दिशा-निर्देश जारी करेगा । इस दौरान सोशल डिस्टेंसिंग और अन्य सुरक्षा मानकों का पालन करना अनिवार्य होगा ।
इन शहरों के बीच चलेंगी ट्रेन
रेल मंत्रालय ने बताया कि ये ट्रेनें तेंलगाना के लिंगमपल्ली से झारखंड के हटिया, महाराष्ट्र के नासिक से उत्तर प्रदेश के लखनऊ, केरल अलुवा से ओडिशा के भुवनेश्वर, नासिक से मध्यप्रदेश के भोपाल, राजस्थान के जयपुर से बिहार के पटना और राजस्थान के कोटा से हटिया के बीच चलेंगी । रेलवे ने पहली ऐसी ट्रेन शुक्रवार सुबह 4.50 बजे हैदराबाद से झारखंड को रवाना की । इस ट्रेन से 1200 यात्री भेजे गए ।

गृह मंत्रालय द्वारा विशेष ट्रेन चलाने की अनुमति देने के बाद रेल मंत्रालय ने इस संबंध में कुछ दिशा-निर्देश जारी किए हैं । रेलवे ने कहा है कि राज्य ट्रेन पर चढ़ने के स्थानों पर यात्रियों की स्क्रीनिंग कराएंगे, केवल उन्हीं को यात्रा की अनुमति दी जाएगी, जिनमें कोविड-19 के लक्षण नहीं दिखेंगे । रेल मंत्रालय ने कहा है कि विशेष ट्रेन फंसे हुए लोगों को भेजने या प्राप्त करने के लिए प्रोटोकॉल के तहत  दोनों राज्यों के अनुरोध पर चलाई जाएंगी ।
यात्रियों को इन नियमों का करना होगा पालन
ट्रेन में चढ़ने से पहले यात्री की स्क्रीनिंग होगी । यात्री में कोविड-19 के लक्षण न दिखने पर ही यात्रा की अनुमति दी जाएगी । यह स्क्रीनिंग यात्रियों को भेजने वाला राज्य कराएगा । 
यात्रियों के लिए मास्क या फेस कवर पहनना अनिवार्य होगा । यात्रियों को भोजन और पीने का पानी उन्हें भेजने वाला राज्य प्रारंभिक स्टेशन पर ही उपलब्ध कराएगा । 
सोशल डिस्टेंसिंग, साफ-सफाई और अन्य सुरक्षा मानकों का पालन करना अनिवार्य होगा । लंबे समय की यात्रा में रेलवे यात्रियों के लिए भोजन की व्यवस्था करेगा । 
अपने गंतव्य स्टेशन पर पहुंचने के बाद उनके गृह राज्य की सरकार उनकी स्क्रीनिंग, क्वारंटीन आदि की व्यवस्था करेगी ।
सैनिटाइज बसों में यात्रियों को स्टेशन तक लाएं राज्य
रेलवे ने कहा है कि यात्रियों को भेजने वाले राज्य यात्रियों को समूह में लाएं जिससे ट्रेन में उनके बैठने की व्यवस्था करने में आसानी हो । रेलवे ने यह भी निर्देश दिया है कि यात्रियों को भेजने वाले राज्य उन्हें सैनिटाइज की हुई बसों में सोशल डिस्टेंसिंग और अन्य सुरक्षा मानकों का पालन कराते हुए ही स्टेशन तक लाएं ।
 
जनता कर्फ्यू से अब तक, 40 दिनों में कहां तक पहुंचा भारत में कोरोना का संक्रमण?
 
गृह मंत्रालय ने लॉकडाउन 3.0 की घोषणा कर दी है जो कि चार मई से प्रभावी होगा और 17 मई तक रहेगा । देश में लॉकडाउन की शुरुआत 22 मार्च को जनता कर्फ्यू के साथ हुई थी और उसके ठीक दो दिन बाद यानी 24 मार्च को 21 दिनों के लिए देशव्यापी लॉकडाउन की घोषणा की गई । इस दौरान लोगों का घर से बाहर निकलना वर्जित हो गया । रेल और हवाई सेवाएं बंद कर दी गई । सफर के सभी तरह के साधनों पर पाबंदी लगा दी गई है ।
24 मार्च को 536 थी कोरोना संक्रमितों की संख्या
प्रधानमंत्री नरेंद्र मोदी ने 24 मार्च को जब पहले लॉकडाउन की घोषणा की तो उस समय तक देश में कोरोना वायरस से सिर्फ 536 लोग संक्रमित थे और 10 लोगों की मौत हो गई थी । पहला लॉकडाउन 21 दिनों के लिए यानी 14 अप्रैल तक के लिए लगा था । वर्ल्डोमीटर वेबसाइट के मुताबिक इन 21 दिनों में देश में लॉकडाउन के बावजूद देश में कोरोना संक्रमितों की संख्या 11,487 पहुंच गई और 393 लोगों की मृत्यु हो गई । यानी महज 21 दिनों में कोरोना संक्रमण का मामला 536 से 11,487 पहुंच गया । औसत देखें तो 21 दिनों में केस दोगुने से भी ज्यादा हो गए ।

लॉकडाउन 2.0
14 अप्रैल को लॉकडाउन 1.0 खत्म होते ही 3 मई तक के लिए लॉकडाइन 2.0 की घोषणा की गई । इस दौरान 30 अप्रैल तक कोरोना का मामला 34 हजार के आंकड़े को पार कर गया । 30 अप्रैल तक भारत में कोरोना से संक्रमितों की संख्या 30,863 पहुंच गई और 1,154 लोगों की जान चली गई, हालांकि इस दौरान 8,889 लोग ठीक भी हुए ।

कोरोना: जानें कितना खतरनाक है आपका जिला, देशभर के रेड, ग्रीन और ऑरेंज जोन की सूची जारी

केवल अप्रैल महीने की बात करें तो 1-30 अप्रैल के बीच भारत में 33,446 मामले सामने आए, 8,245 लोग ठीक हुए या उन्हें अस्पताल से छुट्टी दी गई और 1,119 लोगों की मृत्यु हुई । अब आप खुद अंदाजा लगा लीजिए कि लॉकडाउन के बाद ही संक्रमण इतनी तेजी से फैला रहा है तो यदि लॉकडाउन नहीं होता तो भारत की स्थिति क्या होती?

लॉकडाउन 3.0
तीन मई को लॉकडाउन 2.0 खत्म हो रहा है लेकिन उससे पहले लॉकडाउन 3.0 की घोषणा कर दी है । लॉकडाउन 3.0 को दो हफ्तों के लिए लागू किया गया है जो कि चार मई से शुरू होकर 17 मई को खत्म होगा । गृह मंत्रालय ने लॉकडाउन 3.0 के आदेश में कुछ संशोधन किया है जिसके तहत देश को तीन जोन में बांटा गया है जिनमें रेड, ग्रीन और ऑरेंज जोन शामिल हैं । यह पहला मौका है जब लॉकडाउन की घोषणा पीएम मोदी ने नहीं की है । इससे पहले दोनों लॉकडाउन की घोषणा पीएम मोदी ने ही की थी ।

लॉकडाउन बढ़ाने के साथ ही गृह मंत्रालय ने अपने आदेश में कहा है कि ग्रीन और ऑरेंज जोन में कुछ राहतें दी जाएंगी वहीं, रेड जोन में कोई छूट नहीं दी जाएगी । रेड जोन और कंटेनमेंट क्षेत्र के बाहरी इलाकों में देश भर में प्रतिबंधित गतिविधियों के अलावा कुछ अतिरिक्त गतिविधियां प्रतिबंधित रहेंगी । इनमें साइकिल रिक्शा और ऑटो रिक्शॉ, टैक्सी, ऑनलाइन कैब सेवा, जिले के अंदर और जिलों के बीच बसें, नाई की दुकान, स्पा और सलून आदि सेवाएं शामिल हैं ।

 
लॉकडाउन 3.0: कैसे तय होगा रेड, ऑरेंज और ग्रीन जोन, हर जिले की होगी रिस्क प्रोफाइलिंग
 
कोरोना वायरस की मार झेल रहे भारत में 17 मई तक के लिए लॉकडाउन बढ़ा दिया गया है । पहले यह 3 मई को खत्म हो रहा था । अब 1 मई यानी शुक्रवार शाम को गृह मंत्रालय ने लॉकडाउन के तीसरे संस्करण (4 मई से 17 मई तक) की घोषणा की । इस दौरान जारी रहने वाली गतिविधियों के लिए गृह मंत्रालय ने एडवाइजरी भी जारी की है । देश को तीन जोन में बांटकर कोरोना वायरस के खिलाफ जंग होगी ।
देश में फिलहाल 130 जिले रेड जोन, 284 ऑरेंज, 319 ग्रीन जोन में आते हैं । सरकार हर जिले की हफ्ते दर हफ्ते रिस्क प्रोफाइलिंग करेगी । स्वास्थ्य और परिवार कल्याण मंत्रालय की ओर से राज्य सरकारों और केंद्र शासित प्रदेशों को रेड, ऑरेंज और ग्रीन जोन के बारे में समय-समय पर जानकारी दी जाएगी । राज्यों को अपने जिलों को रेड और ऑरेंज जोन में वर्गीकृत करने की अनुमति नहीं दी जाएगी ।
क्या होता है रेड, ऑरेंज और ग्रीन जोन?

कोरोनावायरस के खिलाफ जागरूकता अभियान - फोटो : पीटीआई
देश को इस तरह तीन जोन को बांटने के पीछे वाजिब वजह है । किसी जिले या इलाके के रेड, ऑरेंज और ग्रीन जोन में आने के आधार पर ही वहां कानून व्यवस्था आदि लागू होती है, उसी आधार पर छूट और रियायत मिलती है । ये जोन यह भी बताते हैं कि इन क्षेत्रों में कोरोना संक्रमण के क्या हालात हैं? सर्वाधिक संवेदनशील इलाकों को संक्रमण के खतरों वाले जिलों को रेड जोन में रखा जाता है । अगर आपका जिला या इलाका रेड जोन घोषित हो चुका है और अगले 14 दिन तक अगर कोई नया मामला सामने नहीं आया तो ऐसे संक्रमण की धीमी रफ्तार को देखते हुए ऐसे इलाकों को ऑरेंज जोन में तब्दील किया जाता है । इस जोन में संक्रमण वाले इलाकों को छोड़कर अन्य क्षेत्रों में पाबंदियों में कुछ ढील दी जा सकती है । अगर किसी जिले में पिछले 21 दिन से कोरोना का कोई भी मामला दर्ज नहीं हुआ है तो रेड जोन को ग्रीन जोन में तब्दील कर दिया जाएगा । पहले इसके लिए 28 दिन की शर्त थी ।
अब ग्रीन जोन वो जहां 21 दिन से कोई केस नहीं
इस बार लॉकडाउन में कुछ छूट दी गई है । ग्रीन जोन में कई तरह की रियायतें हैं । अगर किसी जिले में पिछले 21 दिन से कोरोना का कोई भी मामला दर्ज नहीं हुआ है तो रेड जोन ग्रीन जोन में तब्दील हो जाएगा । पहले ग्रीन जोन के लिए 28 दिन की शर्त थी । स्वास्थ्य सचिव ने राज्यों को लिखे अपने पत्र में कहा, ग्रीन जोन के अंतर्गत उन्हीं जिलों की गिनती की जा रही है जहां अब संक्रमण का कोई मामला नहीं है । इसके तहत आने वाले जिले के पिछले 21 दिनों का रिकॉर्ड चेक किया जा रहा है । ग्रीन के साथ-साथ ऑरेंज जोन में भी ई-कॉमर्स को मंजूरी दी गई है । इन जोन में गैर-जरूरी सामानों की ऑनलाइन डिलीवरी पर छूट है । ग्रीन जोन में 50 फीसदी सवारी लेकर बसें चलाने की अनुमति दी गई है । साथ ही साथ बस डिपो में भी 50 फीसदी कर्मचारी काम करेंगे । ऑरेंज जोन में टैक्सी में सिर्फ एक व्यक्ति को जाने की अनुमति दी गई ।
रेड जोन में सशर्त राहत

रेड जोन में जरूरी काम के लिए चारपहिया गाड़ी में दो लोगों के जाने की मंजूरी होगी । दोपहिया वाहनों के मामले में दोहरी सवारी प्रतिबंधित होगी । सभी मेट्रो शहर रेड जोन में रहेंगे क्योंकि वहां रिस्क ज्यादा माना जा रहा है । 17 तारीख तक देश में हवाई, रेल, मेट्रो सब बंद कर दिया गया है । ग्रामीण इलाकों के रेड जोन में मनरेगा और उद्योगों को मंजूरी दी गई । 65 साल से ज्यादा और 10 साल से कम उम्र के बच्चों को घर पर ही रहने की हिदायत दी गई है । प्रिंट और इलेक्ट्रॉनिक मीडिया, कोल्ड स्टोरेज और वेयरहाउसिंग सेवाएं, निजी सुरक्षा और सुविधा प्रबंधन जैसी सेवाएं चालू रहेंगी ।
दवाओं, फार्मास्यूटिकल्स, चिकित्सा उपकरण की विनिर्माण इकाइयों को सामाजिक दूरी के साथ अनुमति दी जाएगी ।
 