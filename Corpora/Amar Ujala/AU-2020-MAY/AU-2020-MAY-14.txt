राष्ट्रपति रामनाथ कोविंद ने पूरे एक साल के लिए अपने वेतन में 30 फीसदी की कटौती का किया फैसला
 
राष्ट्रपति रामनाथ कोविंद ने मार्च में पीएम केयर्स फंड में एक महीने का वेतन का योगदान दिया था और अब उन्होंने एक साल के लिए अपने वेतन में 30 फीसदी की कटौती का फैसला लिया है ।
दरअसल कोरोना वायरस के कारण देशभर में लॉकडाउन लागू है, जिसके चलते अर्थव्यवस्था को भारी नुकसान हुआ है । हालांकि, इसे पटरी पर लाने के लिए सरकार की तरफ से 20 लाख करोड़ रुपये का आर्थिक पैकेज दिया गया है । राष्ट्रपति भवन की विज्ञप्ति के अनुसार, गुरुवार को जारी किए गए सामाजिक सुरक्षा प्रतिबंधों का पालन करने और खर्च को कम करने के लिए राष्ट्रपति के घरेलू पर्यटन और कार्यक्रमों में काफी कमी की जाएगी ।
राष्ट्रपति रामनाथ कोविंद ने कोविड-19 महामारी के खिलाफ सरकार की लड़ाई में सहायता करने के लिए अन्य कठोर उपायों की घोषणा करने के अलावा अपने लिए 30 प्रतिशत वेतन कटौती का फैसला किया है । घर पर होने वाले समारोह और राज्य भोज जैसे औपचारिक अवसरों के दौरान खपत को भी कम से कम किया जाएगा । इसके लिए छोटी अतिथि सूची रखी जाएगी, भोजन मेन्यू को कम करने और फूलों और अन्य सजावटी वस्तुओं के उपयोग को कम किया जाएगा । कोविंद ने राष्ट्रपति की लिमोजिन कार की खरीद को स्थगित करने का भी फैसला किया है, जो कि औपचारिक अवसरों के लिए इस्तेमाल किया जाना था । विज्ञप्ति में कहा गया है कि राष्ट्रपति भवन और सरकार के मौजूदा संसाधनों को साझा किया जाएगा और ऐसे अवसरों के लिए उपयोग किया जाएगा,"  राष्ट्रपति भवन में मरम्मत और रखरखाव का काम केवल परिसंपत्तियों के उचित रखरखाव को सुनिश्चित करने के लिए किया जाएगा ।
 
पिछले तीन दिनों में कोरोना संक्रमण के दोगुने होने की दर 13.9 दिन हुई: हर्षवर्धन
 
केंद्रीय स्वास्थ्य मंत्री हर्षवर्धन ने गुरुवार को बताया कि कोरोना वायरस संक्रमण के मामले दोगुने होने की दर पिछले तीन दिन में सुधरकर 13.9 दिन हो गई है । देश में कोविड-19 से मरने वालों की संख्या 2,549 हो गई है, वहीं संक्रमण के कुल मामलों की संख्या 78,003 पहुंच गई है ।
यहां राष्ट्रीय रोग नियंत्रण केंद्र (एनसीडीसी) के दौरे के बाद मंत्री ने कहा कि 14 राज्यों और केंद्रशासित प्रदेशों में पिछले 24 घंटे में कोरोना वायरस संक्रमण का एक भी मामला सामने नहीं आया है । इन राज्यों में गुजरात, तेलगाना, झारखंड, चंडीगढ़, छत्तीसगढ़, अंडमान निकोबार द्वीपसमूह, अरुणाचल प्रदेश, आंध्र प्रदेश, दादर और नागर हवेली, गोवा, मणिपुर, मेघालय, मिजोरम तथा पुडुचेरी हैं ।
दमन और दीव, सिक्किम, नगालैंड तथा लक्षद्वीप से भी अब तक कोई मामला सामने नहीं आया है । स्वास्थ्य मंत्रालय के बयान में हर्षवर्धन के हवाले से कहा गया, 'यह खुशी की बात है कि पिछले तीन दिन में कोरोना वायरस संक्रमण के मामलों की दोगुने होने की दर सुधरकर 13.9 दिन हो गयी है जो पिछले 14 दिन में 11.1 थी ।' उन्होंने इस मौके पर कोबास 6800 जांच मशीन देश को समर्पित की । जांच क्षमता बढ़ाने के संदर्भ में मंत्री ने कहा, 'हमने अब प्रति दिन एक लाख नमूनों की जांच की क्षमता विकसित कर ली है । आज एक महत्वपूर्ण दिन है क्योंकि हमने अब तक देश में 500 से ज्यादा प्रयोगशालाओं (359 सरकारी और 145 निजी) में कोविड-19 के करीब 20 लाख नमूनों की जांच कर ली है ।'

उन्होंने बताया कि कोबास 6800 मशीन पहली पूरी तरह स्वचालित अत्याधुनिक मशीन है जिससे कोविड-19 की पीसीआर जांच का परिणाम उसी समय मिल जाता है । सरकार ने इस मशीन को खरीदा है और एनसीडीसी में इसे लगाया गया है ।

हर्षवर्धन ने कहा, 'कोबास 6800 से 24 घंटे में 1200 नमूनों की जांच की रफ्तार से गुणवत्ता पूर्ण परिणाम प्राप्त किये जा सकेंगे । इससे जांच क्षमता बढ़ेगी ।' केंद्रीय स्वास्थ्य मंत्री ने मशीन की अन्य विशेषताओं की जानकारी देते हुए कहा कि यह रोबोटिक आधारित है जिससे स्वास्थ्यकर्मियों में संक्रमण और प्रदूषण की आशंका बहुत कम होगी क्योंकि इसे दूर से संचालित किया जा सकेगा ।

एक आधिकारिक बयान के अनुसार इस मशीन को किसी भी केंद्र में नहीं रखा जा सकता । यह वायरस हेपेटाइटिस बी और सी तथा एचआईवी आदि की भी जांच कर सकती है । हर्षवर्धन ने नियंत्रण कक्ष और जांच प्रयोगशालाओं का भी दौरा किया तथा एनसीडीसी के निदेशक डॉ एस के सिंह एवं अन्य वरिष्ठ अधिकारियों के साथ जांच की मौजूदा स्थिति की समीक्षा की ।

केंद्रीय स्वास्थ्य मंत्रालय के अनुसार गुरुवार सुबह आठ बजे तक 24 घंटे में कोविड-19 से मौत के 134 मामले आए हैं और संक्रमण के 3,722 नए मामले सामने आए हैं । हर्षवर्धन ने कहा कि अब तक 26,235 लोग इस बीमारी से उबर चुके हैं और बुधवार को लोगों के स्वस्थ होने की दर 32.83 फीसदी से सुधरकर 33.6 प्रतिशत हो गयी है वहीं मृत्यु दर 3.2 प्रतिशत थी ।

उन्होंने कहा कि बुधवार को आईसीयू में कोविड-19 के तीन प्रतिशत मरीज थे, वेंटिलेटरों पर 0.39 फीसदी रोगी थे वहीं ऑक्सीजन पर 2.7 प्रतिशत रोगी थे ।
 
कोरोना वैक्सीन पर काम कर रहे वैज्ञानिकों को चाइनीज हैकर्स बना सकते हैं शिकार
 
कोरोना से पहले चीन और अमेरिका के बीच पहले से ही ट्रेड वॉर चल रहा है जिसे कोरोना वायरस के संक्रमण ने और तेज कर दिया है । अमेरिका लगातार कह रहा है कि चीन ने कोरोना को लेकर दुनिया को गुमराह किया है । इसी बीच अमेरिका ने कहा है कि कोरोना की वैक्सीन बना रहे शोधकर्ताओं को चाइनीज हैकर्स अपना शिकार बना सकते हैं ।
फेडरल ब्यूरो ऑफ इन्वेस्टिगेशन (एफबीआई) और डिपार्टमेंट ऑफ होमलैंड सिक्योरिटी ने ने कहा है कि कोरोना वैक्सीन के लिए काम कर रहे संस्था और शोधकर्ताओं को चीन के हैकर्स अपना शिकार बना सकते हैं, हालांकि एजेंसी ने कोई सबूत या उदाहरण नहीं दिया है । एफबीआई ने कहा है कि कोरोना की वैक्सीन, इलाज और टेस्टिंग पर काम कर रहीं एजेंसियों और शोधकर्ताओं को डाटा सिक्योरिटी का खास ख्याल रखने की जरूरत है ।
चीन ने कहा- बिना सबूत आरोप ना लगाए अमेरिका
अमेरिका के साइबर सेक्टर और इंफ्रास्ट्रक्चर सिक्योरिटी एजेंसी के एक बयान में कहा गया है कि वैक्सीन पर काम कर रही हैं एजेंसियों पर साइबर अटैक का खतरा है । यह चेतावनी का उद्देश्य अनुसंधान संस्थानों और अमेरिकी जनता को अलर्ट करता है जिन्हें साइबर शिकार बनाया जा सकता है । एफबीआई और डिपार्टमेंट ऑफ होमलैंड सिक्योरिटी ने कहा है कि वे जल्द ही इसे लेकर एक अलर्ट जारी करने वाले हैं ताकि जो लोग वैक्सीन पर काम कर रहे हैं वे सतर्क रहें ।

कोरोना के बारे में जानकारी छिपाने के अमेरिका के आरोप पर चीन के विदेश मंत्रालय के प्रवक्ता झाओ लिजियन ने कहा कि चीन ने कोई डाटा नहीं छिपाया है और ना ही अन्य देशों को गुमराह किया है । झाओ ने संवाददाताओं से कहा, 'हम COVID -19 उपचार और वैक्सीन अनुसंधान में दुनिया में अग्रणी हैं । किसी भी सबूत के अभाव में अफवाहों और अपशब्दों के साथ चीन को निशाना बनाना अनैतिक है ।'
 
वन नेशन-वन राशन कार्ड से लेकर मनरेगा तक, आर्थिक पैकेज के तहत हुए ये 15 बड़े एलान
 
वित्त मंत्री निर्मला सीतारमण ने आज आर्थिक पैकेज के तहत दूसरी किस्त का ब्यौरा दिया । आज उन्होंने प्रवासी मजदूरों, स्ट्रीट वेंडर, छोटे व्यापारियों और छोटे किसानों पर फोकस रखा । इनके लिए कई तरह की घोषणाएं की गईं । सबसे महत्वपूर्ण घोषणा गरीबों के लिए हुई जिनके लिए वन नेशन वन राशन कार्ड की योजना लागू करने की बात कही गई । प्रेस कांफ्रेंस के दौरान क्या क्या बड़े एलान हुए जानिए । 
 
वन नेशन, वन राशन कार्ड योजना
वन नेशन, वन राशन कार्ड योजना अगस्त 2020 तक लागू होगी । इससे देश के किसी भी हिस्से में डिपो से राशन ले सकते हैं । मार्च 2021 तक शत प्रतिशत राष्ट्रीय पोर्टेबिलिटी कर ली जाएगा । मजदूर अपने हक का राशन देश के किसी भी डिपो से ले सकता है । 
किसानों को तीन महीने तक ब्याज में छूट
तीन माह लोन मोरेटोरियम सुविधा के साथ तीन करोड़ किसानों ने कुल 4.22 लाख करोड़ रुपये के कृषि लोन के लिए आवेदन किया । किसानों को ब्याज पर सहायता दी गई है । साथ ही 25 लाख नए किसान क्रेडिट कार्ड को मंजूरी दी गई है । किसानों को तीन महीने तक ब्याज में छूट का लाभ मिलेगा । 25 लाख नए किसानों को क्रेडिट कार्ड दिए गए हैं और किसानों के लिए पीएम किसान सम्मान निधि योजना भी लागू है । 
दो महीने तक प्रवासी मजदूरों को मुफ्त अनाज
अगले दो महीने तक प्रवासी मजदूरों को मुफ्त अनाज दिया जाएगा । बिना कार्ड वाले प्रवासी मजदूर को 5 किलो अनाज और एक किलो चना प्रति परिवार दिया जाएगा । इस मद में 3500 करोड़ रुपये खर्च होंगे । इससे 8 करोड़ प्रवासी मजदूरों को लाभ होगा । इसे लागू कराने की जिम्मेदारी राज्य सरकारों की होगी । 23 राज्यों के 63 करोड़ लोगों को इसका लाभ मिलेगा । 

कम किराये के मकान की योजना
प्रवासी मजदूरों के लिए प्रधानमंत्री आवास योजना के तहत कम किराये के मकान की योजना शुरू होगी । इसके तहत प्रवासी मजदूरों और शहरी गरीबों को कम कीमत पर रहने के लिए मकान मिल सके । इसे पीपीपी मोड के जरिए लागू किया जाएगा । 
रेहड़ी पटरी वालों को सुविधा 
50 लाख रेहड़ी पटरी पर सामान बेचने वालों (स्ट्रीट वेंडर), घर में काम करने वालों को 5000 हजार करोड़ का कर्ज दिया जाएगा । इन्हें 2 से 10 हजार रुपये तक कर्ज की सुविधा मिलेगी । एक महीने के भीतर इस योजना को शुरू किया जाएगा । डिजिटल पेमेंट करने पर और कर्ज दिया जाएगा ।    
मध्यम आय वर्ग के लिए योजना  
मध्यम आय वर्ग जिनकी कमाई सालाना 6 से 18 लाख रुपये तक है, उन्हें क्रेडिट लिंक्ड सब्सिडी का लाभ मिलेगा । ये मई 2017 से लागू हुई थी और मार्च 2020 तक बढ़ाया गया था । अब इसे मार्च 2021 तक बढ़ाया जा रहा है । इससे 3.3 लाख परिवारों को लाभ होगा । मध्यवर्ग मकान खरीद सकेगा और इससे रोजगार भी पैदा होगा । निर्माण का सामान जैसे सीमेंट, स्टील, ट्रांसपोर्ट की मांग बढ़ेगी । 
मनरेगा के तहत रोजाना 14.62 करोड़ रोजगार सृजित
मनरेगा के तहत 13 मई तक रोजाना 14.62 करोड़ रोजगार सृजित किए गए । औसत मजदूरी को 182 रुपये से बढ़ाकर 202 रुपये किया गया । न्यूनतम मजदूरी में भेदभाव खत्म करेंगे । ये पूरे देश में एक जैसा हो, ये कोशिश करेंगे । वेतन देने के तरीके को सरलीकृत किया जाएगा ।    
मजदूरों को न्यूनतम वेतन देने की कोशिश
सभी मजदूरों को न्यूनतम वेतन देने की कोशिश, अपने राज्यों में लौटे मजदूरों को काम दिया गया । श्रमिकों का कल्याण सरकार के एजेंडे में सबसे ऊपर । 2.33 करोड़ कामगारों को 1.87 लाख पंचायतों में काम दिया गया । 
जोखिम भरे क्षेत्रों में काम करने वाले मजदूरों के लिए योजना 
जोखिम वाले क्षेत्रों में काम करने वाले मजदूरों का हेल्थ चेकअप होगा, ईएसआईसी का भी लाभ इन सभी मजदूरों की दिया जाएगा । इसे अनिवार्य रूप से लागू किया जाएगा । रात में महिलाएं ड्यूटी करती हैं, उसके लिए भी सेफगार्ड्स लाए जाएंगे । 
मुद्रा शिशु लोन
मुद्रा शिशु लोन में 1.62 लाख करोड़ रुपये का कर्ज दिया गया । लोन चुकाने में 1500 करोड़ रुपये तक की छूट मिलेगी । मोदी सरकार 2 फीसदी खर्च वहन करेगी । 
कैंपा फंड
6000 करोड़ का फंड का उपयोग कर रोजगार का सृजन होगा । आदिवासी और जनजाति इलाकों में रोजगार के अवसर पैदा होंगे ।
तीन करोड़ छोटे और सीमांत किसानों को मदद
नाबार्ड के जरिए तीन करोड़ छोटे और सीमांत किसानों को अतिरिक्त 30 हजार करोड़ की सहायता दी जाएगी । रबी की फसल के लिए किसानों को मदद दी जाएगी । कोऑपरेटिव और ग्रामीण बैंकों के जरिए किसानों को दिया जाएगा । 
किसान क्रेडिट कार्ड के जरिए मदद
2.5 करोड़ किसानों को किसान क्रेडिट कार्ड के जरिए मदद दी जाएगी । इस योजना में मछुआरे और पशुपालकों को भी शामिल किया जाएगा । इन्हें दो लाख करोड़ रुपये की मदद मिलेगी । 
कोऑपरेटिव व ग्रामीण बैंकों को 29500 करोड़ रुपये
नाबार्ड ने कोऑपरेटिव व ग्रामीण बैंकों को 29500 करोड़ रुपये दिए गए । 86000 करोड़ के 63 लाख कर्ज को 28 मार्च से एक मई तक मंजूरी मिली । कृषि उत्पाद खरीदने के लिए 6300 करोड़ रुपये मंजूर 
आश्रय स्थलों में तीन वक्त का भोजन
28 मार्च से आश्रय स्थलों में तीन वक्त का भोजन उपलब्ध कराया गया । दो महीने में 72 हजार स्वयं सहायता समूह बनकर तैयार । 12 हजार स्वयं सहायता समूह ने 3 करोड़ मास्क और 1.20 लाख लीटर सैनिटाइजर बनाया । 
 
प्रवासी मजदूरों और विदेश से लौटने वालों की होगी पूल टेस्टिंग, दिशा-निर्देश जारी
 
केंद्रीय स्वास्थ्य मंत्रालय ने गुरुवार को प्रवासी मजदूरों, विदेश से लौटने वाले भारतीय नागरिकों और ग्रीन जोन में आरटी-पीसीआर आधारित पूल टेस्टिंग के लिए दिशा-निर्देश जारी किए । मंत्रालय ने कहा कि यही तकनीक ग्रीन जोन में निगरानी रखने के लिए भी इस्तेमाल की जाएगी । 
दिशा-निर्देशों के मुताबिक, 'क्वारंटीन में रखे गए प्रवासी मजदूरों, विदेशों से लौटने वाले भारतीय नागरिकों और ग्रीन जोन में कोरोना वायरस संक्रमण के प्रसार की स्थिति पर निगरानी रखने के लिए एक बार आरटी-पीसीआर पर आधारित पूल टेस्टिंग करने का फैसला लिया गया है ।'
इन निर्देशों के मुताबिक, पूल टेस्टिंग के लिए 25 लोग चिह्नित किए जाएंगे जिनके गले और नाक का सैंपल लिया जाएगा । ये सैंपल एकत्र करने की प्रक्रिया प्रशिक्षित लैब अधिकारियों द्वारा की जाएगी जो उचित सुरक्षा सूट के साथ हैंड ग्ल्व्स (दस्ताने), फेस शील्ड और एन-95 मास्क पहने होंगे ।   इन सैंपल की जांच रिपोर्ट आने के 24 घंटे के अंदर संबंधित क्वारंटीन सेंटर को इसकी सूचना दे दी जाएगी । दिशा-निर्देशों के अनुसार, अगर कोई पूल सैंपल पॉजिटिव पाया जाता है तो फिर उसमें सम्मिलित हर सैंपल की जांच की जाएगी । 

केंद्रीय स्वास्थ्य एवं परिवार कल्याण मंत्रालय की ओर से जारी आंकड़ों के मुताबिक, पिछले 24 घंटे में 3722 नए मामले सामने आए हैं और 134 लोगों की मौत हुई है । इसके बाद देशभर में कोरोना पॉजिटिव मामलों की कुल संख्या 78,003 हो गई है, जिनमें 49,219 सक्रिय हैं, 26,235 लोग स्वस्थ हो चुके हैं या उन्हें अस्पताल से छुट्टी दे दी गई है और 2549 लोगों की मौत हो चुकी है । 
 
