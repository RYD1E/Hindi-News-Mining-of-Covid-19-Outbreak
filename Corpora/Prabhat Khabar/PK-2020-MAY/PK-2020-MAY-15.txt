रांची झारखंड : एक दिन में मिले 12 नये कोरोना पॉजिटिव मामले, संक्रमितों की संख्या 215 हुई
रांची : झारखंड में शुक्रवार 15 मई को 12 नये कोरोना पॉजिटिव मरीज मिले हैं. इनमें चार गढ़वा के, छह हजारीबाग, एक धनबाद और एक पूर्वी सिंहभूम का है. स्वास्थ्य विभाग के प्रधान सचिव डॉ नितिन कुलकर्णी ने इसकी पुष्टि की है. इसके साथ ही राज्य में कुल संक्रमितों की संख्या 215 हो गयी है. बताया गया कि गढ़वा में मिले चारों संक्रमित हाल ही में महाराष्ट्र से लौटे हैं. इन्हें सरकारी क्वारेंटाइन सेंटर में रखा गया था. चार संक्रमितों में दो मेराल प्रखंड के बाना गांव के रहनेवाले हैं. जबकि, एक मझियांव प्रखंड और एक गढ़वा प्रखंड के कोरवाडीह गांव का रहनेवाला है.


हेमंत सोरेन का केंद्र पर आरोप, प्रवासी श्रमिकों की घर वापसी पर राजनीति कर रही है भाजपा
हजारीबाग में मिले तीन संक्रमितों में दो महिलाएं हैं. कटकमसांडी प्रखंड की रहनेवाली इन दोनों महिलाओं का प्रसव हजारीबाग मेडिकल कॉलेज में हुआ है. उसी दौरान उनका सैंपल लिया गया था. हालांकि, दोनों की कोई ट्रैवल हिस्ट्री नहीं है. दोनों महिलाओं ने संवाददाता से बात भी की और कहा वे स्वस्थ हैं, पता नहीं कैसे कोरोना कहा जा रहा है. हजारीबाग में मिला तीसरा व्यक्ति बरकट्ठा प्रखंड का है. 48 वर्षीय यह व्यक्ति पिछले दिनों मुंबई से लौटा है. देर रात हजारीबाग से तीन और लोगों के कोरोना पॉजिटिव होने की रिपोर्ट आयी है. इस प्रकार 15 मई को हजारीबाग से 6 नये मामले सामने आये हैं.


झारखंड में 1.5 फीसदी से कम मरीज की कोरोना से हुई मौत, रांची में स्वस्थ हुए 59.80 फीसदी लोग
धनबाद में मिला 31 वर्षीय संक्रमित व्यक्ति भी प्रवासी है. धनबाद के कपूरिया का रहनेवाला यह व्यक्ति 11 मई को ट्रेन से धनबाद आया था. इसे पीएमसीएच के क्वारेंटाइन सेंटर में रखा गया था, वहीं उसका सैंपल लेकर जांच के भेजा गया था. आज आई जांच रिपोर्ट में वह संक्रमित पाया गया. वहीं देर रात जमशेदपुर से एक शख्स के कोरोना पॉजिटिव होने की पुष्टि हुई है.

आज 10 लोग हुए ठीक, राज्य में 115 एक्टिव मामले
गुरुवार 14 मई को झारखंड में कोरोना के कुल 22 पॉजिटिव मामले सामने आये. जिसके बाद झारखंड में कोरोना के 203 मामले हो गये थे. 22 कोरोना पॉजिटिव मरीज में 8 हजारीबाग से मिले थे. वहीं 5 मामले राजधानी रांची से जिसमें से 4 अनगड़ा और एक रिम्‍स के नेत्र विभाग से मिला था. साथ ही पलामू से 7, जमशेदपुर और कोडरमा से 1-1 मरीज के पॉजिटिव होने की पुष्टि हुई थी. इससे पहले 13 मई बुधवार को झारखंड के गिरिडीह से 4, रांची के हिंदपीढ़ी से 1, मांडर से 1 और कोडरमा से 2 मरीज मिले थे.

नये तरीके से कोरोना का मुकाबला करेगा झारखंड, 60 हजार से अधिक प्रवासियों को घर लायी सरकार
झारखंड में 31 मार्च से लेकर अब तक 215 केस मिल चुके हैं. इनमें से तीन की मौत हो चुकी है. स्वास्थ्य विभाग द्वारा उपलब्ध कराये गये आंकड़े के अनुसार, अब तक 97 मरीज स्वस्थ होकर घर लौट चुके हैं. यानी इस तरह राज्य में कोरोना के कुल 115 एक्टिव केस रह गये हैं. आज ही रांची के 10 लोगों की टेस्ट रिपोर्ट निगेटिव आयी है. उन्हें कोविड अस्पताल से छुट्टी दे दी गयी है.

झारखंड सरकार ने मेडिका को कोरोना सैंपलिंग की दी अनुमति
झारखंड सरकार ने भगवान महावीर सुपर स्पेशियलिटी अस्पताल को कोरोना की जांच के लिए रांची से सैंपलिंग करने की अनुमति दी है. मेडिका रांची से सैंपल एकत्र कर अपने कोलकाता अस्पताल में भेजेगा. वहां आरटीपीसीआर पद्धति से सैंपल की जांच की जायेगी. गौरतलब है कि मेडिका ने आइसीएमआर को अपने कोलकाता स्थित लैब में आरटीपीसीआर के जांच की सुविधा की जानकारी दी थी, जिसके बाद यह अनुमति दी गयी है.


पटना बिहार में 6 नये कोरोना संक्रमित मिले, खगड़िया में पांच और सिवान में एक कोरोना पॉजिटिव मिले, कुल संक्रमितों की संख्या हुई 1005

पटना : बिहार में शुक्रवार को कोरोना वायरस संक्रमण के छह नये मामले सामने आने के साथ ही प्रदेश में अभी तक संक्रमित लोगों की संख्या बढ़ कर 1005 हो गयी है. स्वास्थ्य विभाग के प्रधान सचिव संजय कुमार ने बताया कि शुक्रवार को कोरोना वायरस संक्रमण के जो छह नये मामले सामने आये हैं, उनमें खगड़िया के पांच और सिवान का एक मामला शामिल है.

खगड़िया के अलौली में चार और खगड़िया सदर का एक युवक कोरोना पॉजिटिव पाया गया है. इनकी उम्र क्रमश: 44, 40, 40, 35 और 35 वर्ष है. वहीं, सिवान के आंदर निवासी 28 वर्षीय युवक कोरोना पॉजिटिव पाया गया है. इससे पहले गुरुवार को 46 नये मामले सामने आने के बाद बिहार में संक्रमित लोगों की संख्या बढ़ कर 999 हो गयी थी.

स्वास्थ्य विभाग के प्रधान सचिव संजय कुमार के मुताबिक, कोरोना वायरस संक्रमण के जो 46 नये मामले सामने आये हैं, उनमें भोजपुर के एक, रोहतास के दो, वैशाली के दो, सुपौल के दो, किशनगंज के एक, खगड़िया के छह के अलावा पूर्णिया के नौ, लखीसराय के छह, जहानाबाद के पांच, बांका, मुजफ्फरपुर एवं नालंदा में तीन-तीन, शेखपुरा के दो और नवादा का एक मामला शामिल है. उन्होंने बताया कि सभी कोरोना पॉजिटिव मरीजों के संपर्क के बारे में पता लगाया जा रहा है.

मालूम हो कि बिहार में कोरोना वायरस संक्रमण से अब तक कुल सात मरीजों (पटना में दो तथा मुंगेर, रोहतास, पूर्वी चंपारण, वैशाली एवं सीतामढी जिले में एक-एक मरीज) की मौत हो चुकी है. बिहार के सभी 38 जिले कोरोना वायरस संक्रमण की चपेट में आ चुके हैं.