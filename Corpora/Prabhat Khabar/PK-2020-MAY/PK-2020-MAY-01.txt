रांची \ रांची के हिंदपीढ़ी और पुंदाग से एक-एक नये कोरोना पॉजिटिव मिले, झारखंड में संक्रमितों की संख्या 113 हुई

रांची : झारखंड की राजधानी रांची के हॉट स्पॉट बन गये हिंदपीढ़ी से शुक्रवार 1 मई को एक और कोरोना पॉजिटिव मरीज मिला है, वहीं पुंदाग से भी एक कोरोना पॉजिटिव मरीज के मिलने की पुष्टि हुई है. इन दो नये मरीजों के मिलने से राज्य में संक्रमितों की संख्या बढ़कर 113 हो गयी है. वहीं केवल रांची जिले में संक्रमित मरीजों की संख्या 83 पहुंच गयी है. राज्यभर में 21 लोग स्वस्थ भी हुए है. कोरोनावायरस संक्रमण से राज्य में तीन लोगों की मौत भी हो चुकी है. स्वास्थ्य सचिव नितिन मदन कुलकर्णी ने इसकी पुष्टि की है.


हिंदपीढ़ी, अपर बाजार, कोनका रोड, पीपी कंपाउंड व कडरू में घर-घर होगा सर्वेक्षण
गुरुवार 30 अप्रैल 2020 को राज्य में चार नये कोरोना पॉजिटिव मरीज मिले थे. इनमें तीन हिंदपीढ़ी से और एक गोड्डा से मिले थे. इन आंकड़ों के साथ कल ही राज्य में संक्रमितों की संख्या 111 हो गयी थी. बुधवार को राज्यभर से दो मामले सामने आये थे. एक मामला जामताड़ा से और दूसरा मामला हिंदपीढ़ी से था. 31 मार्च को झारखंड का पहला कोरोना संक्रमित मरीज हिंदपीढ़ी से मिला था. जहां तबलीगी जमात में शामिल हुई एक मलयेशियाई महिला में कोरोना पॉजिटिव की पुष्टि हुई थी. उसके बाद से लगातार मामले बढ़ते गये.

रिम्स का कर्मी निकला कोरोना पॉजिटिव, रिम्स में 4 दिनों तक नहीं होगी जांच
झारखंड में गुरुवार को जो चार कोरोना संक्रमित मरीज मिले हैं. इनमें से तीन रांची के हिंदपीढ़ी के रहनेवाले हैं. इनमें दो पुरुष और एक महिला शामिल हैं. एक पॉजिटिव गोड्डा में पाया गया, जो इस जिले का पहला मामला है. जानकारी के रांची में मिले तीन पॉजिटिव में एक बड़ी मस्जिद हिंदपीढ़ी निवासी 24 वर्षीय महिला है, जो गर्भवती है. वहीं, दूसरी 26 वर्षीय महिला हैदरी अपार्टमेंट की रहनेवाली है. उसे कांटैक्ट ट्रेसिंग के आधार पर रिम्स के आइसोलेशन वार्ड में भर्ती किया गया था. तीसरा मरीज 44 वर्षीय पुरुष है, जो रिम्स के ही माइक्रोबॉयोलॉजी विभाग का कर्मचारी है.


पलामू में कोरोना संक्रमित शख्स का नाम उजागर करने वाला स्थानीय पत्रकार गया जेल
इसी के मद्देनजर राज्य के सबसे बड़े अस्पताल रिम्स में अगले चार दिनों तक कोरोनावायरस संक्रमण की जांच नहीं होगी. कर्मी के संक्रमित मिलने के बाद आईसीएमआर के निर्देश के आधार पर जांच केंद्र को अगले चार दिनों के लिए बंद किया गया है. बताया गया कि फिलहाल टी वी सेंटर इटकी में कोरोना की जांच की जायेगी. आज इटकी में हुए जांच में ही दो लोग कोरोना पॉजिटिव पाये गये हैं.

जिलावार आंकड़ा
जिला - पॉजिटिव - मौत - स्वस्थ

रांची - 83 - 02 - 10

बोकारो - 10 - 01 - 06

हजारीबाग - 03 - 00 - 02

धनबाद - 02 - 00 - 02

गिरिडीह - 02 - 00 - 00

सिमडेगा - 02 - 00 - 01

देवघर - 02 - 00 - 00

गढ़वा - 03 - 00 - 00

पलामू - 03 - 00 - 00

जामताड़ा - 02 - 00 - 00

गोड्डा - 01 - 00 - 00

----------------------------------

कुल - 113 - 03 - 21

देश / IRCTC/Indian Railways News: लॉकडाउन के बाद पहली बार चली ट्रेन, कोटा और हैदराबाद में फंसे लोग आ रहे झारखंड
नयी दिल्ली : Lockdown के बाद देश में पहली बार ट्रेन चली है. तेलंगाना सरकार के अनुरोध पर केंद्रीय रेल मंत्रालय के निर्देशानुसार लिंगमपल्ली (हैदराबाद) से हटिया (झारखंड) तक आज एक विशेष ट्रेन चलाई गई है. यह ट्रेन तेलंगाना में फंसे झारखंड और दूसरे जगह के मजदूरों को वापस ला रही है. यह ट्रेन शनिवार की सुबह झारखंड की राजधानी रांची पहुंचेगी. झारखंड सरकार ने मजदूरों के वापस आने के बाद उनकी स्क्रीनिंग की तैयारी कर रखी है. मजदूरों को वापस आने के बाद क्वारेंटाइन सेंटर या फिर होम क्वारेंटाइन में रखा जायेगा. साथ ही राजस्थान के कोटा में फंसे छात्रों को लेकर दो स्पेशल ट्रेन शुक्रवार 1 मई 2020 को रवाना होगी. मुख्यमंत्री हेमंत सोरेन ने इसकी जानकारी दी है.

Lockdown Relief : केंद्र ने ट्रेनें नहीं चलाई तो मजदूरों को लाने में लग सकता है लंबा वक्त, जानें क्यों
यह ट्रेन शुक्रवार सुबह 5 बजे तेलंगाना के लिंगमपेल्ली से ये ट्रेन चली, जो शनिवार की सुबह झारखंड के हटिया पहुंचेगी. इस ट्रेन में कुल 24 कोच हैं, ऐसे में उम्मीद लगाई जा रही है कि बड़ी संख्या में मजदूर वापस पहुंचेंगे. इस ट्रेन में कुल 1200 मजदूरों को वापस लाया जा रहा है. हर कोच में सिर्फ 56 मजदूरों को बैठने की इजाजत दी गयी है. सोशल डिस्टेंसिंग का पालन किया गया है. रेल मंत्रालय का कहना है कि राज्य सरकारों की अपील पर इसे चलाया गया है. जिसमें सभी तरह के नियमों का पालन किया गया है. ये सिर्फ इकलौती ट्रेन थी, जिसे चलाया गया है. आगे अगर कोई ट्रेन चलती है तो राज्य सरकार और रेल मंत्रालय के निर्देश के बाद ही चलेगी.

बता दें कि झारखंड के मुख्यमंत्री हेमंत सोरेन ने मजदूरों की वापसी के लिए स्पेशल ट्रेन चलाने की मांग को लेकर रेलमंत्री पीयूष गोयल से बात की थी. सीएम ने रेलमंत्री से कहा है कि राज्यों को विशेष ट्रेनों की जरूरत होगी ताकि दूसरे राज्यों में फंसे छात्रों, प्रवासी मजदूरों को वापस लाया जा सके. राज्य सरकार के अनुसार झारखंड के तकरीबन 9 लाख लोग दूसरे राज्यों में फंसे हैं, जिसमें से 6.43 लाख प्रवासी मजदूर हैं और बाकी लोग नौकरी व अन्य काम की वजह से दूसरे राज्यों में फंसे हैं.

गौरतलब है कि केंद्रीय गृह मंत्रालय की ओर से जारी गाइडलाइन्स के मुताबिक, हर राज्य को बसों के जरिए अपने यहां के मजदूरों को वापस लाने का काम शुरू करना होगा. इस दौरान सोशल डिस्टेंसिंग, क्वारेंटीन, सैनिटाइजेशन, स्क्रीनिंग समेत हर नियम का पालन करना जरूरी होगा. केंद्र की गाइडलाइन के बाद बिहार, राजस्थान, महाराष्ट्र, झारखंड समेत कई राज्यों ने स्पेशल ट्रेन चलाने की मांग की थी. क्योंकि मजदूर लाखों की संख्या में बाहर फंसे हैं, ऐसे में उन्हें बसों के जरिए लाना मुश्किल होगा.

हटिया में होगी स्पेशल ट्रेन से आने वालों की स्क्रीनिंग, बसों से भेजे जायेंगे घर
प्रशासन की ओर से जानकारी दी गयी कि स्पेशल ट्रेन झारखंड के चक्रधरपुर रात के आठ बजे पहुंचेगी. वहां सभी यात्रियों को रात का खाना दिया जायेगा. वहीं ट्रेन दो मई शनिवार की सुबह हटिया पहुंच जायेगी. हटिया में अधिकारियों सहित करीब 200 लोगों की टीम मौजूद होगी, जो आने वाले लोगों की स्क्रीनिंग करेंगे. पूरी स्क्रीनिंग की वीडियो रिकॉडिंग की जायेगी. इसके बाद बसों से उन्हें उनके जिले में भेजा जायेगा. जिलों में एकबार फिर से स्क्रीनिंग होगी, जिसके बाद सभी होम क्वारेंटाइन में भेजे जायेंगे. जरूरत के हिसाब से लोगों को क्वारेंटाइन सेंटर में भी रखा जा सकता है. इस दौरान काफी संख्या में पुलिस बल भी तैनात रहेंगे.

कोटा से दो स्पेशल ट्रेन से आयेंगे झारखंड के छात्र
राजस्थान के कोटा में फंसे छात्रों को लेकर दो स्पेशल ट्रेन शुक्रवार 1 मई 2020 को रवाना होगी. मुख्यमंत्री हेमंत सोरेन ने इसकी जानकारी दी है. मुख्यमंत्री ने ट्वीट करते हुए राजस्थान के मुख्यमंत्री अशोक गहलोत को धन्यवाद किया है. उन्होंने ट्वीट किया कि आज कोटा, राजस्थान से हमारे राज्य के छात्रों को लेकर 2 स्पेशल ट्रेन झारखंड के लिए रवाना होगी. इस मदद के लिए मैं केंद्र सरकार एवं राजस्थान के मुख्यमंत्री अशोक गहलोत हो समस्त झारखंडवासियों की तरफ से धन्यवाद देता हूं.

रांची में तैयारी शुरू- ट्रेन के रवाना होने के साथ ही रांची में इसको लेकर तैयारी शुरू हो गयी है. रांची स्टेशन पर इसको लेकर किस तरह की व्यवस्था की जायेगी. इस मुद्दे पर डीआरएम के साथ रांची डीसी और एसएसपी ने आज मीटिंग की. बताया जा रहा है कि स्पेशल ट्रेन से आने वाले लोगों को मेडिकल चेकअप के बाद क्वॉरेंटाइन किया जायेगा. रांची में इसके लिए तैयारी शुरू की जा चुकी है.

झारखंड में 111 केस- झारखंड में अब तक कोरोनावायरस के 111 केस सामने आये हैं. सिर्फ रांची में ही 80 के ऊपर कोरोना संक्रमित मरीज मिले हैं. राज्य में कोरोना के कारण अब तक तीन लोगों की मौत हो चुकी है. केंद्रीय गृह मंत्रालय द्वारा राज्य की राजधानी रांची को रेड जोन में रखा गया है.

कहां कहां से गुजरेगी यह ट्रेन- तेलंगाना से चलने वाली यह ट्रेन महाराष्ट्र के वल्लरपुर, छत्तीसगढ़ के विलासपुर और झारखंड के चक्रधरपुर होते हुए रांची आयेगी. ट्रेन का सबसे लास्ट स्टॉप रांची के अगला स्टेशन हटिया होगा.



पलामूपलामू में कोरोना संक्रमित शख्स का नाम उजागर करने वाला स्थानीय पत्रकार गया जेल

लेस्लीगंज (पलामू) : पलामू के लेस्लीगंज प्रखंड के तीन कोरोना पॉजिटिव व्यक्तियों का नाम यूट्यूब न्यूज चैनल के माध्यम से प्रसारित करने के मामले में पलामू पुलिस ने कार्रवाई की है. इस मामले में पलामू के पुलिस अधीक्षक अजय लिंडा के निर्देश पर लेस्लीगंज थाना पुलिस ने मामला दर्ज करते हुए एसके रवि नामक कथित पत्रकार को जेल भेज दिया है. जबकि इस न्यूज चैनल से संबंध रखने वाले जूरु गांव के एक ठेकेदार अनूप जायसवाल को भी पूछताछ करने के बाद थाना से छोड़ दिया गया.
IRCTC/Indian Railways News: लॉकडाउन के बाद पहली बार चली ट्रेन, कोटा और हैदराबाद में फंसे लोग आ रहे झारखंड
इस मामले की पुष्टि सदर अनुमंडल पुलिस पदाधिकारी संदीप गुप्ता ने की है. जानकारी के अनुसार कोरोना के मामले में पहले ही स्पष्ट किया गया था की किसी भी परिस्थिति में कोरोना संक्रमित का नाम सार्वजनिक नहीं किया जाना है. इस निर्देश के बाद भी कथित न्यूज चैनल के प्रबंधक और उसके कथित रिपोर्टर ने मिलकर लेस्लीगंज के तीनों संक्रमित मरीजों का नाम उजागर कर दिया था.

सोशल मीडिया पर इस खबर के वायरल होने के बाद पलामू पुलिस सक्रिय हुई. तत्काल पुलिस अधीक्षक श्री लिंडा ने इस मामले में लेस्लीगंज पुलिस इंस्पेक्टर को कार्रवाई करने का निर्देश दिया. जिसके बाद कथित पत्रकार को गिरफ्तार कर जेल भेजा गया है. पलामू में इस तरह की यह पहली कार्रवाई है, बताया जाता है एसपी श्री लिंडा ने यूट्यूब, फेसबुक पर अनाधिकृत रूप से चैनल चलाने वाले लोगों की गतिविधियों पर नजर रखने का निर्देश दिया है. मालूम हो कि पूर्व में भी पलामू में इस तरह के चैनल से जुड़े कथित रिपोर्टर पर शिक्षकों को ब्लैकमेल करने का मामला सामने आया था, लेकिन यह पहला मौका जब पुलिस ने कार्रवाई की है.
