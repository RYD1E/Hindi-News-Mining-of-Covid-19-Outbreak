पटना / Bihar Corona News Update : दिल्ली से बिहार लौटनेवाले 55 प्रवासी मिले कोरोना पॉजिटिव, अब तक सात की मौत
पटना : बिहार में बुधवार को 61 और लोगों के कोरोना वायरस से संक्रमित पाये जाने के साथ ही प्रदेश में कोविड-19 से संक्रमित मामले अब बढ़कर 940 हो गये हैं. जानकारी के मुताबिक, बिहार राज्य में अब तक बाहर से लौटनेवाले 190 प्रवासियों में कोरोना पॉजिटिव पाया गया है. इधर, चार मई के बाद बिहार लौटनेवाले मरीजों में करीब 200 लोग संक्रमित पाये गये हैं. बाहर से आनेवाले संक्रमितों में सर्वाधिक लोग दिल्ली से लौटनेवाले हैं. दिल्ली से लौटनेवाले 55 लोग कोरोना पॉजिटिव पाये गये हैं. दूसरे स्थान पर गुजरात से आनेवाले संक्रमित हैं.

स्वास्थ्य विभाग के प्रधान सचिव संजय कुमार ने बताया कि जिन राज्यों से आनेवाले लोगों में संक्रमण पाया गया है उनमें नयी दिल्ली से 55, गुजरात से 46, महाराष्ट्र से 44, पश्चिम बंगाल से 16, उत्तरप्रदेश से 11, राजस्थान से छह, हरियाणा और तेलंगाना से तीन-तीन, झारखंड और केरल से एक-एक लोग संक्रमित पाये गये हैं. सिर्फ चार बाहरी लोगों में कोरोना पॉजिटिव पाया गया है जिनके बारे में कोई जानकारी नहीं मिली है.


Bihar Corona Latest Updates : सीएम नीतीश का अधिकारियों को सख्त निर्देश, सभी राशन कार्डधारियों को शीघ्र उपलब्ध कराएं एक हजार रुपये
प्रधान सचिव संजय कुमार ने बताया कि बाहर से लौटनेवाले पॉजिटिवों में सर्वाधिक बेगूसराय (26), नालंदा (15), भागलपुर (13), मुंगेर (13), पटना (11), मधुबनी (नौ), नवादा (नौ), समस्तीपुर (आठ) मधेपुरा (सात), दरभंगा (सात), शेखपुरा (सात), अरवल (छह), किशनगंज (छह), मुजफ्फरपुर (छह), बांका (तीन), पूर्वी चंपारण (चार), गया (दो), कटिहार (एक), पूर्णिया (दो), रोहतास(चार), सीवान (एक), वैशाली (एक), औरंगाबाद (दो), भोजपुर (एक), अररिया (एक), गोपालगंज (दो) और सुपौल (दो) शामिल हैं.


Economic Package Coronavirus : PM के संबोधन पर PK का ट्वीट, या तो दुनिया मूर्ख या फिर हम अधिक समझदार, जानिए बिहार के अन्य नेताओं की प्रतिक्रियाएं
स्वास्थ्य विभाग के प्रधान सचिव संजय कुमार ने ट्वीट कर बताया कि बुधवार को कोरोना वायरस संक्रमण के जो 61 नये मामले सामने आए हैं, उनमें नवादा के नौ, भोजपुर के सात, पटना से सात, भागलपुर के छह, बांका एवं सीवान के चार-चार, बक्सर, बेगूसराय, रोहतास, खगडिया, सुपौल एवं मुजफ्फरपुर के तीन-तीन, गोपालगंज के दो तथा मधुबनी, लखीसराय एवं कैमूर के एक-एक मामले शामिल हैं. उन्होंने बताया कि इन सभी रोगियों के संपर्क के बारे में पता लगाया जा रहा है.

Coronavirus Lockdown : बिहार की MSME इकाइयों, कर्मियों व संवेदकों को मिलेगा 20 लाख करोड़ के पैकेज का सर्वाधिक लाभ : सुशील मोदी
गौरतलब है कि बिहार में कोरोना वायरस संक्रमण से अबतक कुल सात मरीजों (पटना में दो तथा मुंगेर, रोहतास, पूर्वी चंपारण, वैशाली एवं सीतामढी जिले में एक-एक मरीज) की मौत हो चुकी है. वहीं बिहार के सभी 38 जिले अब कोविड-19 की चपेट में आ चुके हैं. बिहार में कोरोना वायरस संक्रमण के मामले अब तक सबसे अधिक मुंगेर में 116 मामले सामने आए हैं. बिहार में अब तक कोरोना वायरस के संदिग्ध 39,149 कोरोना नमूनों की जांच की जा चुकी है और कोरोना वायरस संक्रमण के 386 मरीज ठीक हुए हैं.


पटना / Coronavirus in Bihar, Updates : बिहार में आज मिले 61 नये मामले, कोरोना संक्रमितों की संख्या बढ‍़कर हुई 940

बिहार में कोरोना वायरस के संक्रमण से एक और मौत हो गयी है. बताया जाता है कि पटना के आलमगंज एरिया के माखनपुर ईदगाह की एक महिला को इलाज के लिए आठ मई को एनएमसीएच में भर्ती कराया गया था. वहीं, आज बिहार में कोरोना वायरस संक्रमण के 61 नये मामले आने के बाद सूबे में कोविड-19 से संक्रमित लोगों की संख्या बढ़ कर 940 हो गयी है.

केंद्र सरकार के आर्थिक पैकेज से अर्थव्यवस्था मजबूत होगी:आरसीपी सिंह
जदयू के राष्ट्रीय महासचिव और राज्यसभा में पार्टी संसदीय दल के नेता आरसीपी सिंह ने बुधवार को ट्वीट कर कहा है कि केंद्र सरकार के आर्थिक पैकेज से अर्थव्यवस्था मजबूत होगी. उन्होंने ट्वीट में लिखा है कि वित्त मंत्री द्वारा किये गये आर्थिक पैकेज की घोषणा का स्वागत करता हूं. इससे हमारी अर्थव्यवस्था में और मज़बूती आयेगी और हमारी जनता को कोविड-19 महामारी के मुश्किल समय में आर्थिक राहत एवं मदद मिलेगी.


पीएम का आर्थिक पैकेज समय की मांग : भाजपा
बिहार भाजपा के प्रदेश प्रवक्ता अरविंद कुमार सिंह ने कहा है कि प्रधानमंत्री नरेंद्र मोदी की 21वीं सदी का आत्मनिर्भर भारत बनाने के लिए आर्थिक पैकेज की घोषणा, देश के लिए एक अभूतपूर्व कदम है. इसके लिए वे धन्यवाद के पात्र हैं. अरविंद कुमार सिंह ने कहा कि हाल में सरकार ने कोरोना संकट से जुड़ी जो आर्थिक घोषणाएं की थीं, रिजर्व बैंक के फैसले थे और आज जिस आर्थिक पैकेज का ऐलान हो रहा है, उसे जोड़ दें तो ये करीब-करीब 20 लाख करोड़ रुपये का है. पैकेज भारत की जीडीपी का करीब-करीब 10 प्रतिशत है.


कोरोना से मरने वालों की संख्या हुई 8
नालंदा मेडिकल कॉलेज अस्पताल में बुधवार की सुबह कोरोना संक्रमित 57 वर्षीय महिला की इलाज के दौरान मौत हो गयी. अस्पताल के उपाधीक्षक डॉ गोपाल कृष्ण व प्रवक्ता डॉ मुकुल कुमार सिंह ने बताया कि महिला कैंसर पीड़ित थी. महिला की मौत कैंसर की बीमारी से हुई है. अस्पताल के नोडल चिकित्सा पदाधिकारी डॉ अजय कुमार सिन्हा ने बताया कि महिला टीबी और कैंसर दोनों बीमारी की चपेट में थी. बीते मंगलवार की देर रात उसकी तबीयत अधिक बिगड़ने के कारण बुधवार की सुबह उसकी मौत हो गयी.


ट्रेन से यात्रा करने वालों के लिए जारी हुए नियम 
रेल यात्री के ई-टिकट को ही उसका मूवमेंट पास माना जाएगा.जो ट्रेन के नियत स्थान पर पहुंचने के समय से 12 घंटे के लिए ही मान्य होगा.उसी तरह ट्रेन पकड़ने के लिए जो ई-टिकट बुक होगा,वह भी ट्रेन के प्रस्थान के निर्धारित समय से 12 घंटे पहले तक के लिए मूवमेंट पास के रुप में मान्य होगा. गंतव्य पर आगमन के पश्चात रेल यात्री रेलवे स्टेशन से अपने गंतव्य स्थान/आवास तक जाने के लिए निजी वाहन,ऑटो ,उबर,ओला,रिजर्व ई-रिक्शा, रिजर्व टैक्सी आदि का उपयोग कर सकेंगे जिसमें एक चालक के अतिरिक्त अधिकतम दो पैसेंजर ही मान्य होंगे.निजी दोपहिया वाहन यानि मोटरसाइकिल और स्कूटी भी मान्य होंगे.वहीं यदि ई-टिकट का उपयोग रेल यात्री के अलावा कोई और करता है तो पकड़े जाने पर उचित दण्डात्मक कार्रवाई की जाएगी. इसके साथ ही रेलवे द्वारा निर्धारित आवश्यक कार्रवाई यथा यात्रियों की स्क्रिनिंग भी की जाएगी.सभी यात्रियों को मास्क पहनना व सोशल डिस्टेंसिंग का पालन करना अनिवार्य होगा.


कोरोना संकट के बीच बिहार विधानसभा चुनाव की तैयारियां शुरू
कोरोना संकट के बीच बिहार विधानसभा चुनाव की तैयारियां शुरू हो गयी हैं. इस साल होनेवाले बिहार विधानसभा चुनाव को लेकर बीजेपी ने सोशल डिस्टेन्सिंग का पालन करते हुए चुनावी रणनीति शुरू कर दी है. बीजेपी की कोशिश है कि कोरोना संकट के दौर में केंद्र सरकार की कल्याणकारी योजनाओं को लोगों तक पहुंचाया जाये.इसी क्रम में बीजेपी ने विधानसभा प्रभारियों के साथ वीडियो कॉन्फ्रेन्सिंग कर संगठनात्मक चर्चा की.

24 और नए मामलों के साथ बिहार में संक्रमितों की संख्या 932 
बिहार में कोरोना संक्रमितों की संख्यां बढती ही जा रही है.कल जहां 100 से अधिक मामले पाए गए और सभी जिलों में कोरोना ने अपनी दस्तक दे दी है वहीं आज ताजा जानकारी के अनुसार 24 नए मामले पाए गए हैं. इस तरह कुल मामले अब 932 हो चुके हैं.

ऑफिस जाने वाली महिलाओं के लिए पटना उच्च न्यायालय में याचिका दायर
कोरोना वायरस के संक्रमण के कारण लागू किये गये लॉकडाउन के दौरान ऑफिस जाने वाली वैसी महिला जो दो पहिया या अन्य कोई वाहन नहीं चला सकती उन्हें घर से कार्यालय आने जाने के लिए विशेष तौर पर छूट देने के संबंध में एक लोकहित याचिका बुधवार को पटना उच्च न्यायालय में दायर की गयी है.याचिका में कहा गया है कि बहुत सारी महिलाएं जो नौकरी करती हैं वह स्कूटर या कार स्वयं नहीं चला पाती हैं. उन्हें उनके कार्यालय या उनके काम करने वाले जगह तक आने जाने के लिए उनके परिवार के सदस्य उन्हें छोड़ने और लाने जाते हैं. ऐसी स्थिति में इन महिलाओं को परिवार के सदस्यों के साथ कार्यालय जाने और वहां से घर आने की छूट देने का निर्देश राज्य सरकार को दिया जाये.


गोपालगंज के क्वॉरेंटिन सेंटर पर प्रवासी मजदूरों का हंगामा
गोपालगंज के सदर प्रखंड की मानिकपुर पंचायत के बालिका हाइस्कूल में बुधवार को प्रवासी मजदूरों का आक्रोश फूट पड़ा. नाश्ता और भोजन नहीं मिलने और क्वॉरेंटिन सेंटर पर कुव्यवस्था का आरोप लगाकर जमकर हंगामा किया गया. मजदूरों का आरोप था कि सुबह में नाश्ता के लिए सूजी का हलवा मिलता है. 11.30 बजे के आसपास आधा पेट भोजन मिलता है.उन्होने खाने के लिए चावल और दाल बच्चों के जैसा देने का आरोप लगाया. जादोपुर, मशानथान आदि गांव के रखे गये मजदूरों का कहना है कि एक छोटा साबुन पांच दिन पहले मिला, उसके बाद से दोबारा साबुन नहीं दिया गया. शौचालय पांच हैं, लेकिन एक ही खुला रहता है. मिथुन साह और राजेश यादव ने बताया कि मच्छरदानी के लिए कई बार प्रशासन से मांग की गयी, लेकिन अब तक नहीं मिली. मच्छरों के कारण रात में दो-तीन घंटे भी नहीं सो पाते हैं. शिकायत के बाद जब समाधान नहीं निकला, तो हंगामा करना पड़ा.जिसके बाद शिक्षकों ने समझा-बुझा कर मजदूरों को शांत करा दिया.


आपदा प्रबंधन विभाग के अनुसार ई-पास के लिए जरुरी निर्देश :
बिहार के बाहर फंसे हुए विद्यार्थी, पर्यटक या अन्य लोग अपनी निजी गाड़ी से भी आ सकेंगे. राज्य सरकार ने इसके लिए अनुमति दे दी है. अब तक केवल मरीज या मौत के मामले में ही निजी गाड़ियों की अनुमति दी जा रही थी. आपदा प्रबंधन विभाग के अनुसार बिहार के बाहर फंसे हुए लोगों को आने के लिए संबंधित जिला पदाधिकारी के द्वारा ई-पास शर्तों के साथ निर्गत किया जाएगा. शर्तों में मुख्य रूप से मेडिकल स्क्रीनिंग और होम क्वारंटाइन का स्पष्ट उल्लेख रहेगा. यानी निजी गाड़ी से आने वालों को होम क्वारंटाइन में रहना होगा. निजी या किराया लेकर आने वाले लोगों को संबंधित राज्यों के अधिकारियों से ई पास लेना होगा. पास निर्गत करने वाले संबंधित राज्यों के पदाधिकारी बिहार के संबंधित जिला पदाधिकारी को इसकी सूचना देंगे. ऐसे मामलों में भाड़ा की गाड़ी बिहार आती है तो उसे लौटने की अनुमति रहेगी. ई पास लेकर आने वालों को बिहार के बॉर्डर पर नही रोका जाएगा. बिहार के फंसे हुए प्रवासी मजदूर भी चाहें निजी वाहनों का उपयोग कर आ सकते हैं. जिलों में मजदूरों के लिए मेडिकल स्क्रीनिंग की व्यवस्था रहेगी और उसके बाद प्रखंडों में बने क्वारंटाइन केंद्रों में उन्हें रखा जाएगा. बिहार के 1 जिले से दूसरे जिले में जाने के लिए भी लोगों को अंतर जिला पास जारी किया जाएगा. यह पास जिलाधिकारी या उनके द्वारा प्राधिकृत पदाधिकारी जारी करेंगे.


बिहार सरकार कराएगी साबुन और मास्क का वितरण
बिहार सरकार के पंचायती राज विभाग ने कोरोना संक्रमण के दौरान कुछ महत्वपूर्ण सूचनाएं जारी की है.जिसमें राज्य सरकार के द्वारा लिए फैसले के तहत प्रत्येक ग्रामीण परिवार को साबुन व 04 मास्क उपलब्ध करायी जाएगी.इन साबुन और मास्क का वितरण ग्राम पंचायतों के माध्यम से संबंधित वार्ड सदस्यों के द्वारा किया जाएगा.वार्ड सदस्य द्वारा वितरित पंजी पंजी संधारित की जाएगी और वे सोशल डिस्टेंसिंग का पालन सुनिश्चित कराऐंगे. वहीं विभाग ने सभी नागरिकों से मास्क पहनने और दूसरों को भी इसके लिए जागरूक करने की अपील की है.

Lockdown 3.0 : बिहार सरकार के तीन विभागों ने लॉकडाउन में आम लोगों के लिए जारी की महत्वपूर्ण सूचनाएं, यात्रा और ई-पास से जुड़ी इन बातों का रखना होगा ख्याल...
भागलपुर के अस्पताल में जांच फिलहाल बंद
भागलपुर के अस्पताल में बिहार का सातवां जांच केंद्र हाल में ही 3 मई को शुरु किया गया था.जिसके कारण भागलपुर समेत आस-पास के कई जिलों के कोरोना जांच की रिपोर्ट काफी कम समय में आ जाती थी.लेकिन अब फिलहाल यहां का जांच अभी रोक दिया जाएगा जिसकी वजह जांच में उपयोग होने वाले कार्टिज का खत्म होना बताया जा रहा है्.प्राप्त जानकारी के अनुसार, जब तक कार्टिज की उपलब्धता नहीं हो जाती है,सारे जांच सैंपल पटना भेजे जाऐंगे.


आज मिले 29 नए मामले , संक्रमितों की संख्या 908
बिहार में कोरोना संक्रमितों की संख्यां बढती ही जा रही है.कल जहां 100 से अधिक मामले पाए गए और सभी जिलों में कोरोना ने अपनी दस्तक दे दी है वहीं आज ताजा जानकारी के अनुसार 29 नए मामले पाए गए हैं.इस तरह कुल मामले अब 908 हो चुके हैं.

जमुई जिला में भी कोरोना की एंंट्री
बिहार में कल कोरोना संक्रमितों की संख्या सबसे अधिक रही.कल कोरोना पॉजिटिवों की संख्या ने 100 के आंकडे को पार कर लिया.वही अभी तक कोरोना संक्रमण से बचा हुवा एकमात्र जिला जमुई भी कल कोरोना के चपेट में आ गया. कल जमुई के खैरा निवासी एक व्यक्ति को कोरोना पॉजिटिव पाया गया.

कोरोना पॉजिटिव मरीज के स्वस्थ होकर घर लौटने के बावजूद मोहल्ले से नहीं हटे बांस-बल्ले, अब भी पटना के इस मोहल्ले में सील हैं रास्ते
न्यू पाटलिपुत्र के रोड नंबर 1E और उसके सामानाांतर रोड को वहां पर COVID19 पेशेंट मिलने से उस इलाके को कंटेनमेंट जोन बनाकर वहां के सभी रास्तों को सील कर दिया गया था. आज करीब 17 दिन बीत जाने के बाद भी वहां पर बांस बल्ला लगा हुआ है और लोग अंदर कैद हैं. जरूरी सामान भी बड़ी मुश्किल से लोग के पास पहुंच पा रहा है. इस इलाके में करीब 25 घर हैं और दो अपार्टमेंट मिला कर करीब 35 से 40 परिवार इस एरिया में रहते हैं. परिवार के इन सदस्यों को काफी मुश्किल का सामना करना पड़ रहा है. मालूम हो कि जिस पेशेंट में कोरोना पॉजिटिव के लक्षण पाया गया था, वह भी ठीक हो कर वापस आ गया है.


RJD को नहीं मिली धरना की अनुमति, पार्टी अध्यक्ष लालू यादव को पैरोल नहीं मिलने को लेकर धरने पर बैठना चाहते थे राजद जिलाध्यक्ष
झारखंड के रिम्स में इलाजरत आरजेडी सुप्रीमो को पेरोल पर जमानत नहीं देने एवं क्वॉरेंटिन शिविर में व्याप्त अनियमितता के खिलाफ राजद अध्यक्ष अरुण कुमार अपने आवास पर एक दिवसीय धरना देने की अनुमति मांगी थी. लेकिन, उन्हें अनुमति नहीं दी गयी. इस संबंध में राजद जिलाध्यक्ष ने बीडीओ नवीन कुमार सिन्हा के समक्ष आवेदन दिया था. इस संबंध में बीडीओ ने कोरोना महामारी के कारण लॉकडाउन लागू रहने की स्थिति में धरना कार्यक्रम की अनुमति देने से इनकार कर दिया.

कोरोना वायरस से एनएमसीएच में महिला की मौत
बिहार में कोरोना वायरस के संक्रमण से एक और मौत हो गयी है. बताया जाता है कि पटना के आलमगंज एरिया के माखनपुर ईदगाह की एक महिला को इलाज के लिए आठ मई को एनएमसीएच में भर्ती कराया गया था. महिला कैंसर की मरीज थी. महिला में कोरोना वायरस के लक्षण दिखने पर जांच के लिए नमूने भेजे गये थे. 10 मई को कैंसर पीड़ित महिला की कोरोना वायरस जांच रिपोर्ट पॉजिटिव आयी थी.

पटना : बिहार में कोरोना वायरस संक्रमण के 118 नये मामले आने के बाद सूबे में कोविड-19 से संक्रमित लोगों की संख्या बढ़ कर 879 हो गयी है. स्वास्थ्य विभाग के प्रधान सचिव संजय कुमार ने बताया है कि पटना में 17, खगड़िया, पश्चिम चंपारण एवं जहानाबाद में 16-16, रोहतास में 13, नालंदा में 12, मधुबनी में चार, मुजफ्फरपुर में तीन, गोपालगंज, औरंगाबाद सारण, नवादा, शेखपुरा एवं समस्तीपुर में दो-दो तथा बांका, पूर्णिया, भागलपुर, सिवान, कटिहार, भोजपुर, मुंगेर, जमुई एवं लखीसराय में एक-एक शख्स के संक्रमित होने की पुष्टि हुई है.







