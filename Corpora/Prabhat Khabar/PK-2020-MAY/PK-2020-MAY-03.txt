पटना / Coronavirus Pandemic Latest Updates : बिहार में कोरोना संक्रमितों के लिए टर्निंग प्वाइंट रहा 19 अप्रैल, जानें... क्यों
पटना : पटना : बिहार राज्य में पिछले 19 अप्रैल के बाद से कोरोना पॉजिटिवों की संख्या में प्रतिदिन दो अंकों में वृद्धि दर्ज की गयी है. रविवार को भी राज्य के विभिन्न जिलों में कुल 36 नये मरीजों की पहचान की गयी है. शिवहर जिला कोविड-19 संक्रमित होनेवाला राज्य का 31वां जिला बन गया है. इसमें सर्वाधिक सात संक्रमित मुंगेर, जबकि छह संक्रमित भागलपुर जिले में पाये गये हैं. अब राज्य में कोरोना पॉजिटिवों की संख्या बढ़कर 517 हो गयी है.

स्वास्थ्य विभाग के प्रधान सचिव संजय कुमार ने ट्वीट कर बताया कि रविवार को राज्य के ग्यारह जिलों में कोरोना के 36 नये पॉजिटिव पाये गये हैं. उन्होंने बताया कि मुंगेर जिले में कुल सात, जबकि भागलपुर जिले में छह पॉजिटिव पाये गये हैं. जो शाहकुंड, नाथनगर, बभनगांवा, जगदीशपुर, कहलगांव और सिकंदरा के हैं. इसी प्रकार से पश्चिम चंपारण जिले के योगापट्टी में पांच नये कोरोना पॉजिटिव पाये गये. पश्चिम चंपारण जिले में पहली बार इसी प्रखंड में कोरोना पॉजिटिव पाये गये थे.

इसके अलावा पूर्वी चंपारण जिले में चार नये कोरोना पॉजिटिव पाये गये हैं जो मोतिहारी सदर, बलाघाट और पकड़ीदयाल के रहनेवाले हैं. इसके अलावा कटिहार जिले के सदलपुर के एक, कैमूर जिला में एक, सीवान जिला में एक और बक्सर जिले में तीन नये पॉजिटिव पाये गये. शिवहर जिले में पहली बार एक मरीज शिवहर सदर में पाया गया है. वहीं औरंगाबाद में छह, अरवल व सारण में एक-एक मरीज पाये गये है.

बिहार राज्य में कोरोना पॉजिटिवों की जिलावार स्थिति
मुंगेर- 95

बक्सर - 56

रोहतास - 52

पटना - 44

नालंदा - 36

सीवान - 31

कैमूर - 28

मधुबनी- 18

गोपालगंज- 18

भोजपुर - 18

पश्चिम चंपारण- 11

पूर्वी चंपारण - नौ

भागलपुर - 11

बेगूसराय -11

औरंगाबाद - आठ

सारण - आठ

सीतामढ़ी - छह

गया - छह

कटिहार - पांच

दरभंगा- पांच

नवादा - चार

लखीसराय- चार

जहानाबाद - चार

अरवल - चार

वैशाली - तीन

बांका - तीन

मधेपुरा - दो

अररिया - दो

शेखपुरा - एक

पूर्णिया - एक

शिवहर - एक

19 अप्रैल के बाद दो अंकों बढ़ रहे हैं पॉजिटिव
19 अप्रैल- 10

20 अप्रैल - 17

21 अप्रैल - 13

22 अप्रैल - 17

23 अप्रैल - 27

24 अप्रैल - 53

25 अप्रैल - 28

26 अप्रैल - 26

27 अप्रैल - 69

28 अप्रैल - 20

29 अप्रैल - 37

30 अप्रैल - 22

एक मई - 41

दो मई - 15

तीन मई- 36

पटना / Coronavirus Outbreak Bihar Side-Effects of Lockdown : रोज कमाने खाने वाले ट्रांसजेंडरों का जीना हुआ मुहाल, किन्नर ने खुद को गोली मारकर की आत्महत्या

पटना/गोपालगंज : कोविड के प्रसार को रोकने के लिए देश भर में प्रभावी किये गये लॉकडाउन में किन्नरों के सामने रोजी रोटी का संकट खड़ा कर दिया है. उनके सामने भूख अब बड़ी दिक्कत है. देखा जा रहा है कि किन्नरों ने हालिया सर्वे में खाद्यान्न के लिए अच्छी खासी संख्या में राशन कार्ड के लिए आवेदन दिये हैं.

आधिकारिक जानकारी के मुताबिक, बिहार में 2011 की जनगणना के अनुसार इनकी संख्या 9987 है. यह संख्या उत्तरप्रदेश के बाद सर्वाधिक है. अनौपचारिक आकलन के मुताबिक अब इनकी संख्या 12 हजार से ऊपर है. फिलहाल इनको खाद्यान्न देने के लिए विभाग ने पहल की है. उसके नये लाभुकों की सूची में किन्नर भी शामिल किये गये हैं.

उल्लेखनीय है कि किन्नर आम तौर पर जनवितरण की दुकानों पर कम आश्रित रहे हैं. ऐसे में उनका राशन कार्ड पर मिलने वाले मुफ्त खाद्यान्न की मांग करना बड़ी बात है. खाद्य एवं उपभोक्ता संरक्षण विभाग के सचिव पंकज कुमार पाल ने सभी जिला पदाधिकारियों को लिखा है कि वे जन वितरण प्रणाली की दुकानों के भंडार का भौतिक सत्यापन करा लें, ताकि उसी के अनुरूप केंद्र से आवंटन की मांग की जा सके. मालूम हो कि जिला पदाधिकारियों की सूची के आधार पर ही खाद्यान्न की मांग की जायेगी.

गोपालगंज के फुलवरिया में किन्नर ने गोली मार कर खुद को उड़ाया
गोपालगंज में फुलवरिया स्थानीय थाना क्षेत्र के मजिरवां कला गांव स्थित एक खेत में रविवार को एक किन्नर ने गोली मारकर आत्महत्या कर ली. गोली की आवाज सुनकर गांव में अफरातफरी का माहौल कायम हो गया. मृत किन्नर बंगाल के मिदनापुर जिले के बालूघाट थाने के निवासी साहेब राममाल पहाड़ी का पुत्र पायल बताया जाता है. वह थाना क्षेत्र के कोयलादेवा में सोनाली आर्केस्ट्रा ग्रुप का डांसर था.

बताया जाता है कि कोयलादेवा से वह शुक्रवार को मजिरवां कला स्थित सोनिया आर्केस्ट्रा ग्रुप के अपने दोस्तों से मिलने आया था. इसी दौरान रविवार को खेत में जाकर खुद को गोली मार ली. घटना की सूचना मिलने पर फुलवरिया थानाध्यक्ष मनोज कुमार, सहायक अवर निरीक्षक अवध किशोर राय व श्रीपुर ओपी अध्यक्ष मुकेश कुमार पुलिस के साथ घटनास्थल पर पहुंचे. यहां जांच पड़ताल करने के बाद शव को अपने कब्जे में ले लिया. पुलिस को घटनास्थल से एक देसी कट्टा, एक इयरफोन व चार जिंदा कारतूस मिले हैं.

आर्केस्ट्रा संचालक व कलाकारों से पूछताछपुलिस ने घटना को लेकरा मजिरवां कला के सोनिया आर्केस्ट्रा ग्रुप के संचालक व कलाकारों से गहन पूछताछ की. इसके बाद पुलिस ने शव को पोस्टमार्टम के लिए सदर अस्पताल भेज दिया. उधर, इससे पहले घटनास्थल पर मृतक किन्नर का शव देखने के लिए आसपास के गांव के काफी लोगों की भीड़ इकट्ठा हो गयी. जहां पुलिस के साथ-साथ राजद के जिलाध्यक्ष राजेश सिंह कुशवाहा ने लोगों से सोशल डिस्टेंसिंग का पालन करते हुए अपने-अपने घर को जाने के लिए अपील की.

क्या कहते है थानाध्यक्ष
घटनास्थल से बरामद मोबाइल का डिटेल्स खंगाला जा रहा है. मौत के कारणों का खुलासा शीघ्र कर लिया जायेगा. आर्केस्ट्रा संचालक व कलाकारों से पूछताछ की जा रही है. (मनोज कुमार, थानाध्यक्ष, फुलवरिया)




