सिवान / Covid-19 Bihar/Siwan News Update : क्वारेंटिन सेंटर में प्रवासी की मौत, शव लेने के लिए परिजनों को कोरोना जांच रिपोर्ट का करना होगा इंतजार
सीवान : बिहार के सीवान शहर के राजेंद्र पथ स्थित क्वारेंटिन सेंटर में बुधवार की रात्रि एक अप्रवासी अधेड़ व्यक्ति की मौत हो गयी. मृतक दरौली प्रखंड के भिटौली गांव का रहने वाला है. परिजनों ने प्रशासन पर हालत बिगड़ने पर इलाज नहीं कराने का आरोप लगाया. साथ ही परिजनों ने कहा कि तीन दिन से क्वारेंटिन में भर्ती थे. लेकिन, कोई उनका स्वास्थ्य जांच नहीं कराया गया. जब लोगों ने विरोध किया तब स्थानीय पदाधिकारियों ने सीवान भेज दिया.

वहीं, अधिकारियों का कहना है कि व्यक्ति की मौत पीलिया से हुयी है. इस घटना के बाद से मृतक के परिवार के सदस्यों का रो-रोकर बुरा हाल है. बताया जाता है कि मृतक अपने पुत्र के साथ मुंबई में रहता था. इसे दो माह पहले पीलिया हो गया था. लेकिन, लॉकडाउन होने के कारण से इसका समुचित इलाज नहीं हो पाया. लॉकडाउन के दौरान छुट मिलने पर मृतक करीब तीन दिन पहले सीवान अपने गांव आया तथा तब से अपने पंचायत के क्वारेंटिन सेंटर में था.

बुधवार को इसकी तबीयत जब काफी बिगड़ गयी तथा कोरोना संक्रमण के लक्षण आने लगे तो इसे आनन-फानन में कोविड-19 जांच के लिए सीवान भेजा गया. इसे शहर के डी इलू होटल के क्वारेंटिन में रखा गया था. गुरुवार को डीएवी पब्लिक स्कूल के कलेक्शन सेंटर पर सैंपल लिया जाना था. लेकिन, बुधवार की रात में ही इसने दम तोड़ दिया.

सूचना मिलते ही स्वास्थ्य विभाग के अधिकारियों के बीच हड़कंप मच गया. रात में ही डेड बॉडी को सदर अस्पताल लाया गया. सिविल सर्जन तथा अन्य प्रशासनिक पदाधिकारियों की उपस्थिति में मृतक की कोविड-19 जांच के लिए सैंपल लिया गया. उसके बाद मृतक का शव पोस्टमार्टम हाउस में सुरक्षित रख दिया गया. रिपोर्ट आने के बाद डेड बॉडी को परिजनों को सौंपा जायेगा.

अब सीवान सदर अस्पताल में होगी कोविड-19 की जांच
शुक्रवार से अब सीवान में ही कोविड-19 की जांच होगी. इसके लिए सदर अस्पताल के नशामुक्ति केंद्र में स्वास्थ्य विभाग द्वारा अत्याधुनिक ट्रु नेट मशीन लगा दी गयी है. नन बायो डायोग्नोस्टिक प्राइवेट लिमिटेड के इंजीनियर सुनीत कुमार ने गुरुवार को सदर अस्पताल के नशामुक्ति वार्ड के एक कमरे में मशीन को इंस्टॉल कर दिया. इस मशीन द्वारा 50 मिनट में एक साथ दो सैंपलों की जांच की जा सकती है. कारोना वायरस से संक्रमित दूसरे प्रदेशों से आने वाले लोगों की स्क्रीनिंग टेस्ट करने के लिए अब सैंपल पटना नहीं भेजा जायेगा.

ट्रू नेट मशीन के द्वारा कोविड-19 की स्क्रीनिंग टेस्ट की जानी है. ट्रु नेट मशीन के लग जाने के बाद इस लैब को बीएसएल 2 लैब के मानकों के अनुसार बनाना है. साथ ही इसमें सिंक की व्यवस्था हो तथा आई वॉश की सुविधा उपलब्ध करानी है. बॉयोलॉजिकल सेफ्टी कैबिनेट के साथ लैब में हाई स्पीड एक्झास्ट फैन भी लगाना है. लैब के संचालन के लिए तकनीशियन की प्रतिनियुक्त तथा उन्हें प्रशिक्षण दिया जा चुका है.

ट्रू नेट मशीन से जांच के लिए इस मशीन की किट के साथ प्राप्त वीटीएम में ही नैजल स्वॉब लिया जाना है. इस जांच में नेगेटिव पाये गये सैंपल को निगेटिव मानने का निर्देश है. निगेटिव पाये जाने की दशा में पुनः जांच की कार्रवाई जरुरी नहीं है, जबकि पॉजिटिव पाये गये सैंपल की कॉनफॉर्मेट्री जांच आरटी-पीसीआर मशीन से अनिवार्य रुप से करायी जानी है. इसके लिए लैब अपने मेंटर आरटी- पीसीआर लैब में कोल्ड चेन में सैम्पल भेज कर कॉनफॉर्मेट्री जांच करायेंगे.

कोलकाता में अब तक 11 सौ से अधिक लोग कोरोना संक्रमित, राज्य में और आठ लोगों की मौत

कोलकाता : महानगर में कोरोना वायरस का संक्रमण लगातार बढ़ रहा है. कोलकाता में अब तक 1,157 लोग कोरोनावायरस से संक्रमित हो चुके हैं, जबकि बुधवार तक 1,126 लोग संक्रमित हुए थे. यानी पिछले 24 घंटे में शहर में 31 नये मरीज मिले हैं, जबकि छह लोगों की मौत हुई है. कोलकाता में सक्रिय मरीजों की तादाद 645 से घटकर 625 हो गयी है. वहीं राज्य में पिछले 24 घंटे में कोरोना के 87 नये मामले सामने आये हैं. इन्हें लेकर राज्य में कोरोना के सक्रिय मरीजों की तादाद बढ़कर 1,394 हो गयी है.


रेल मंत्री पीयूष गोयल ने ममता पर बोला हमला, कहा- 30 दिनों में 105 ट्रेन की मांग प्रवासी श्रमिकों के साथ है क्रूर मजाक
राज्य भर में अब तक 2,377 लोग संक्रमित हो चुके हैं, जबकि पिछले 24 घंटे में आठ लोगों की मौत हुई है. इसके साथ ही मृतकों की कुल संख्या बढ़कर 143 हो गयी है. मरने वाले में छह लोग कोलकाता व दो हावड़ा के निवासी थे. गुरुवार को राज्य स्वास्थ्य विभाग की ओर से जारी बुलेलिन में यह जानकारी दी गयी है.

बुलेटिन के अनुसार, राज्य में अब तक 72 ऐसे लोगों की मौत हुई है जो कोरोना के साथ दूसरी किसी बीमारी की भी चपेट में थे. यानी अब तक राज्य में कोरोना व को- मोरबिडिटी से 215 लोगों की मौत हुई है. वहीं पिछले 24 घंटे में राज्य में 66 लोग स्वस्थ भी हुए हैं. इन्हें लेकर अब तक 768 लोग स्वस्थ हो चुके हैं.

स्वास्थ्य विभाग के अनुसार एक दिन में 5,205 नमूने जांचे गये हैं. इन्हें लेकर राज्य में अब तक 62,837 नमूनों की जांच हो चुकी हैं. वहीं अब तक 8,980 संदिग्ध क्वारेंटाइन सेंटर में हैं.  एक दिन में 834 संदिग्ध क्वारेंटाइन में रखें गये है. वहीं 34,414 संदिग्धों को होम क्वारेंटाइन में रखा गया है. बुधवार तक 26,357 संदिग्धों को होम क्वारेंटाइन सेंटर में रखा गया था.

मेडिकल कॉलेज का एक और स्वास्थ्यकर्मी संक्रमित
कॉलेज स्क्वायर स्थित कोलकाता मेडिकल कॉलेज एंड हॉस्पिटल के ग्रुप डी क्वार्टर में रहने वाला एक और स्वास्थ्यकर्मी संक्रमित पाया गया है. अस्पताल सूत्रों से प्राप्त जानकारी के अनुसार यह शख्स अस्पताल के इडेन बिल्डिंग स्थित प्रसूति विभाग में कार्यरत है. उसे इलाज के लिए मेडिकल कॉलेज में ही भर्ती किया गया है, जबकि परिवार के सदस्यों को होम क्वारेंटाइन में रखा गया है. ज्ञात हो कि मेडिकल कॉलेज के ग्रुपडी क्वार्टर में  अब तक 8 लोग संक्रमित हो चुके हैं. इनमें से सात स्वास्थ्यकर्मी स्वस्थ होकर घर लौट चुके हैं.



