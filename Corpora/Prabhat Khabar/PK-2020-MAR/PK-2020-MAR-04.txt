कोरोना वायरस के कहर से भारत समेत पूरी दुनिया में मचा है हाहाकार, चीन में कम हो रहा है प्रकोप
बीजिंग : कोरोना वायरस के प्रकोप से भारत समेत पूरी दुनिया में हाहाकार मचा हुआ है, लेकिन चीन में कोरोना वायरस संक्रमण के मामलों में धीरे-धीरे कमी देखी जा रही है. चीनी स्वास्थ्य अधिकारियों ने 38 और लोगों की मौत की जानकारी दी है, जिससे मृतकों की कुल संख्या 2,981 पर पहुंच गयी है. वहीं, दुनिया भर में 3,100 लोग इस वायरस के चलते अपनी जान गंवा चुके हैं.

चीन के राष्ट्रीय स्वास्थ्य आयोग ने बताया कि मंगलवार रात तक चीन में कोविड-19 से 2,981 लोगों की जान गयी और कुल 80,270 लोगों में संक्रमण की पुष्टि हुई. यहां की आधिकारिक मीडिया ने बताया कि दुनिया भर में घातक बीमारी से मरने वालों की संख्या 3,123 पर पहुंच गयी और 91,783 से ज्यादा लोगों में संक्रमण की पुष्टि हुई है.

राष्ट्रीय स्वास्थ्य आयोग (एनएचसी) को मंगलवार को चीन के 31 प्रांतीय स्तर के क्षेत्रों और शिनजियांग से 119 नये मामलों की जानकारी मिली. इनमें 115 मामले हुबेई प्रांत से और वायरस से सर्वाधिक प्रभावित इसकी राजधानी वुहान से सामने आये हैं. एनएचसी ने कहा कि मंगलवार को हुबेई के बाहर से केवल चार मामलों की जानकारी मिली, जो तीन फरवरी को सामने आए 890 मामलों से काफी कम है.

आयोग ने बताया कि देश के अन्य हिस्सों में वायरस के मामले घट रहे हैं. आयोग ने बताया कि 37 मौत हुबेई और एक मौत भीतरी मंगोलिया स्वायत्त क्षेत्र में हुई. इस बीच, मंगलवार को 143 नये लोग सामने आये, जिनमें संक्रमण का संदेह है. आयोग ने बताया कि देश भर में 520 लोगों के अब भी संक्रमण की चपेट में आने की आशंका है. मंगलवार को ही गंभीर मामलों की संख्या 390 घटकर 6,416 पर पहुंच गयी, जबकि 2,652 लोगों को हालत में सुधार के बाद अस्पताल से घर भेज दिया गया.

आयोग ने बताया कि मंगलवार तक चीन में कुल 80, 270 लोगों में संक्रमण की पुष्टि हुई, जिनमें से 2,981 की मौत हो गयी. वहीं, 27,433 मरीजों का अब भी इलाज चल रहा है और 49,856 लोगों को सेहत में सुधार के बाद अस्पतालों से छुट्टी दे दी गयी.
भारत में कोरोना वायरस के 25 केस पॉजिटिव, 3 मरीज ठीक हुए देशभर के एयरपोर्ट पर अलर्ट जारी
 चीन से शुरू हुआ कोरोना वायरस दुनिया के करीब 70 देशों में अपना कहर बरपाने के बाद अब भारत में दस्तक दे चुका है. कोरोना के कहर से दुनिया भर में तीन हजार से ज्यादा लोगों की मौत हो चुकी है.
Wed, Mar 4, 2020, 9:12 AM IST
कोरोना से हाहाकार
चीन से शुरू हुआ कोरोना वायरस दुनिया के करीब 70 देशों में अपना कहर बरपाने के बाद अब भारत में दस्तक दे चुका है. कोरोना के कहर से दुनिया भर में तीन हजार से ज्यादा लोगों की मौत हो चुकी है. सोमवार से लेकर अब तक भारत के कई शहरों में कोरोना वायरस के संदिग्ध मिले हैं जिसके बाद पूरे देश में हड़कंप है. भारत के कई हिस्सों से जानलेवा कोरोना वायरस के मामले लगातार सामने आ रहे हैं. दिल्ली और आगरा के बाद अब महाराष्ट्र में भी कोरोना वायरस से संक्रमित छह संदिग्ध मिले हैं. कोरोना वायरस के कुछ पॉजिटिव मामले पाए गए हैं, जिसके बाद केंद्र और राज्य सरकारें अलर्ट मोड आ गई है. पढ़ें हर अपडेट...
Wed, Mar 4, 2020, 2:02 PM IST
देश भर के एयरपोर्ट पर अलर्ट
भारत में कोरोनावायरस को लेकर स्थिति चिंताजनक होती जा रही है. केंद्रीय स्वास्थ्य मंत्री डॉ. हर्षवर्धन ने बुधवार को साफ किया कि देश में अब तक 25 मामलों की पुष्टि हो चुकी है. ईरान में फंसे भारतीयों का परीक्षण करने के लिए वहीं पर एक लैब बनाई जाएगी. अभी 25 संक्रमित लोगों में इटली के 16 पर्यटक भी शामिल हैं. स्वास्थ्य मंत्री ने बताया कि दिल्ली में संक्रमित पाए गए शख्स के कारण उसके परिवार के आगरा में रहने वाले छह लोग कोरोना से संक्रमित हुए हैं.
Wed, Mar 4, 2020, 12:54 PM IST
स्वास्थ्य मंत्री ने प्रधानमंत्री को दी जानकारी
दिल्ली में अधिकारियों के साथ बैठक के बाद स्वास्थ्य मंत्री हर्षवर्धन ने बताया कि 14 इतालवी नागरिक, जयपुर में इतालवी नागरिकों के संपर्क में आया एक भारतीय ड्राइवर कोविड-19 से संक्रमित पाए गए हैं. आगरा में कोरोना वायरस के छह मामले सामने आए, मरीज दिल्ली के उस व्यक्ति के रिश्तेदार हैं जो इस संक्रामक रोग की जांच में पॉजिटिव पाया गया. सभी अंतरराष्ट्रीय यात्रियों की कोरोना वायरस के लक्षणों के लिए जांच की जाएगी. वायरस के बारे में मंत्रिमंडल और प्रधानमंत्री नरेंद्र मोदी को जानकारी दी है. उन्होंने कहा कि सभी सावधानियां बरती जा रही हैं, ये समस्या विदेशों से आवाजाही करने वाले लोगों से फैली है.
Wed, Mar 4, 2020, 12:11 PM IST
होली मिलन कार्यक्रम में हिस्सा नहीं लेंगे पीएम मोदी
प्रधानमंत्री नरेंद्र मोदी ने कहा कि उन्होंने कोरोनावयरस के फैलते प्रभाव को देखते हुए होली मिलन कार्यक्रम में शामिल नहीं होने का फैसला किया है. साथ ही उन्होंने दुनिया भर के विशेषज्ञों से कोरोनावायरस के प्रसार से बचने के लिए सामूहिक समारोहों को कम करने की सलाह दी है. बजट सत्र के दौरान संसद में भी कोरोनावायरस का असर देखने को मिला. महाराष्ट्र के अमरावती से निर्दलीय सांसद नवनीत कौर राणा संसद में मास्क लगाकर पहुंचीं.
Wed, Mar 4, 2020, 11:37 AM IST
15 कोरोना वायरस पॉजिटिव
दिल्ली के आईटीबीपी कैंप में निगरानी में रखे गए इटली के 21 नागरिकों में से 15 कोरोना वायरस पॉजिटिव पाए गए हैं. एम्स ने इसकी पुष्टि कर दी है. इटली से भारत आने पर इन्हें अलग रखा गया था.
Wed, Mar 4, 2020, 11:24 AM IST
भाजपा नेता ने मुलाकात करने पर ‘नमस्कार' करने को कहा
कोरोना वायरस के भारत में फैलने की आशंका के मद्देनजर गोवा के भाजपा नेता ने लोगों को सुझाव दिया है कि उन्हें एक-दूसरे का अभिवादन करने के लिए भारतीय शैली के अनुसार दोनों हाथ जोड़कर ‘नमस्कार' करना चाहिए. पणजी के पूर्व विधायक सिद्धार्थ कुंकोलियेंकर ने यह भी कहा कि अब समय आ गया है कि लोग इस जानलेवा वायरस के फैलने की आशंका के चलते पर्याप्त एहतियात बरतें.
Wed, Mar 4, 2020, 10:31 AM IST
दिल्ली में 70 लोग निगरानी में
दिल्ली में कोरोना वायरस के पॉजिटिव मामले सामने आने के बाद करीब 70 लोगों को निगरानी में रखा गया है. नोएडा में दो स्कूलों को ऐहतियात के तौर पर बंद कर दिया गया है. लेकिन कोरोना के खौफ के कारण घर वाले बच्चों को स्कूल भेजने से कतरा रहे हैं.
Wed, Mar 4, 2020, 10:30 AM IST
नोएडा के 6 लोगों की जांच निगेटिव
नोएडा में 6 लोगों से लिए गए सैंपल कोरोना वायरस के टेस्ट में निगेटिव पाए गए हैं, लेकिन सभी को 14 दिन तक विशेष निगरानी में रखा जाएगा. अगर लक्षण विकसित होते हैं तो दोबारा जांच की जाएगी. सरकार और प्रशासन नजर बनाए हुए है, घबराने की जरूरत नहीं है.
Wed, Mar 4, 2020, 10:28 AM IST
घातक वायरस के खिलाफ ‘युद्ध' की घोषणा
दक्षिण कोरिया में बुधवार को कोरोना वायरस के 142 और मामले सामने आए. हालांकि एक दिन पहले रिपोर्ट हुए मामलों की तुलना में यह संख्या काफी कम है. दक्षिण कोरिया में इस बीमारी से संक्रमित लोगों की कुल संख्या 5,328 हो गई है, जो चीन के बाहर सबसे ज्यादा है. सियोल में मंगलवार को 851 नए मामले सामने आए थे. देश के राष्ट्रपति मून जेई-इन ने घातक वायरस के खिलाफ ‘युद्ध' की घोषणा की है.
Wed, Mar 4, 2020, 9:36 AM IST
विश्व बैंक ने की 12 अरब डॉलर की घोषणा
विश्‍व बैंक के अनुसार कोरोना वायरस के चलते स्‍वास्‍थ्‍य और आर्थि‍क चुनौतियों से जूझ रहे जरूरतमंद देशों के लिए 12 अरब डॉलर तक की सहायता राशि सुनिश्चित की गई है. इस सहायता पैकेज के अंतर्गत इमरजेंसी वित्‍त मदद, नीतिगत सुझाव और तकनीकी सहायता भी शामिल होगी.
Wed, Mar 4, 2020, 9:34 AM IST
महाराष्ट्र में भी कोरोना वायरस से संक्रमित 6 संदिग्ध
दिल्ली और आगरा के बाद अब महाराष्ट्र में भी कोरोना वायरस से संक्रमित 6 संदिग्ध मिले हैं. राज्य के स्वास्थ्य मंत्री राजेश टोपे ने यह जानकारी दी. इन 6 में से 2 संदिग्धों को पुणे और बाकी 4 को मुंबई में अलग निगरानी में रखा गया है. इनमें से एक संदिग्ध चंद्रपुर जिले के वरोरा गांव का रहने वाला बताया जा रहा है. मिली जानकारी के मुताबिक, ये संदिग्ध हाल ही में इटली से लौटा था. फिलहाल वह भी डॉक्टरों की निगरानी में है.
Wed, Mar 4, 2020, 9:29 AM IST
बरती जा रही विशेष सतर्कता
देश में कोरोना वायरस से ग्रसित नए मरीजों के सामने आने के बाद सरकार इसे फैलने से रोकने की हर संभव कोशिश में जुटी है. इसके तहत वायरस से ग्रसित व्यक्ति के संपर्क में आने वाले एक-एक व्यक्ति और फिर उन व्यक्तियों के संपर्क में आने वालों तक निगरानी रखी जा रही है. उनमें से किसी में भी वायरस से संक्रमण की आशंका पाए जाने पर उन्हें अलग-थलग बार्ड में विशेष निगरानी में रख दिया गया है. इसके लिए केंद्रीय स्वास्थ्य मंत्रालय से लेकर जिला व स्थानीय प्रशासन तक की ईकाई को सक्रिय कर दिया गया है, ताकि निगरानी की पूरी
Wed, Mar 4, 2020, 9:21 AM IST
स्कूलों में दो माह की छुट्टी
कोरोना वायरस के खौफ के चलते निर्वासित तिब्बत सरकार की ओर से संचालित तिब्बती चिल्ड्रन ने अपने देश भर में संचालित सभी स्कूलों में आठवीं कक्षा तक के बच्चों को दो माह की छुट्टी कर दी है.
Wed, Mar 4, 2020, 9:20 AM IST
वीजा भी रद्द
चीन के बाद अब ईरान, इटली, दक्षिण कोरिया और जापान के वीजा भी रद्द कर दिया गया है. भारतीयों को भी वायरस प्रभावित देशों की यात्रा से बचने की सलाह दी गई है.
Wed, Mar 4, 2020, 9:18 AM IST
कोरोना वायरस से मुकाबला
केंद्रीय स्वास्थ्य मंत्री डॉ. हर्षवर्धन आज कोरोना वायरस से मुकाबला करने और इसके लिए की जा रही तैयारियों को लेकर दिल्ली सरकार के वरिष्ठ अधिकारियों के साथ बैठक करने जा रहे हैं. तेलंगाना और कर्नाटक की राज्य सरकारों ने संदिग्धों पर निगरानी बढ़ा दी है.