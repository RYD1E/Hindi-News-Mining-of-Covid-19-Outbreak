रांची / Ranchi में ऐसा है कोरोना वायरस का खौफ, डॉक्टर ने जांच लिख दिया, तो लड़की के पास जाने से डरने लगे लोग

रांची : झारखंड अब भी कोरोना वायरस से अछूता है. एक भी कोरोना वायरस से संक्रमित मरीज पूरे प्रदेश में नहीं मिला है. बावजूद इसके इस वायरस को लेकर लोगों के मन में खौफ है. सांसों से फैलने वाले इस जानलेवा वायरस का खौफ ऐसा है कि एक लड़की को डॉक्टर ने शुक्रवार (27 मार्च, 2020) को कोरोना वायरस की जांच लिख दी, तो कोई उसके पास जाने से भी डरने लगा.

मामला राजधानी रांची के सदर अस्पताल का है. एक युवती सर्दी-खांसी से पीड़ित थी. डॉक्टर को दिखाने सदर अस्पताल गयी, तो चिकित्सक ने कोरोना वायरस की जांच लिख दी. यह युवती डॉक्टर की पर्ची लेकर वहां से बाहर आयी. मिशन चौक पहुंची, तो वहां तैनात पुलिसकर्मियों ने उसे रोक लिया.
युवती ने उन्हें बताया कि उसकी तबीयत खराब है. सर्दी-खांसी हो रही है. डॉक्टर को दिखाने सदर अस्पताल गयी थी. उसने वह पर्ची भी उन्हें दिखायी, जिसमें डॉक्टर ने कोरोना वायरस की जांच कराने की सलाह उसे दी थी. पर्ची और उस पर कोरोना वायरस देखते ही पुलिस वालों ने उससे दूरी बना ली. सदर अस्पताल के डॉक्टर भी पहुंचे.

कोई भी व्यक्ति उस युवती के पास जाने से कतराने लगा. पुलिस ने उसे रुकने के लिए कहा. लेकिन, शायद युवती ज्यादा देर तक खड़ी नहीं हो पा रही थी, इसलिए दीवार के सहारे एक पेड़ की छांव में बने चबूतरे पर बैठ गयी. शायद उसे इस बात का एहसास था कि यदि वह कोरोना वायरस से संक्रमित होगी, तो उससे दूसरे लोग भी बीमार पड़ सकते हैं. इसलिए उसने अपने दुपट्टे से चेहरा ढक लिया.

इस दौरान पुलिस और डॉक्टरों ने एंबुलेंस बुलवायी. गुरुनानक हॉस्पिटल एंड रिसर्च सेंटर की एंबुलेंस उस जगह पहुंची. एंबुलेंस में युवती को कोरोना वायरस की जांच कराने के लिए बरियातू स्थित राजेंद्र इंस्टीट्यूट ऑफ मेडिकल साइंसेज (रिम्स) भेज दिया गया.
एंबुलेंस जब सर्दी-खांसी और बुखार से पीड़ित युवती को लेकर रिम्स के लिए रवाना हो गयी, तो पुलिस ने नगर निगम की टीम को बुलवाया और जिस जगह युवती बैठी थी, उस जगह पर कीटनाशक का छिड़काव करवाकर उसे सैनीटाइज करवाया.

यह दृश्य बताता है कि कोरोना वायरस को लेकर लोगों में किस कदर खौफ फैल गया है. सड़कों पर लोगों ने निकलना छोड़ दिया है, लेकिन अब भी कुछ ऐसे लोग हैं, जो सैर-सपाटे के लिए निकल पड़ते हैं. किसी जगह मजमा लगा लेते हैं. ऐसे लोगों को सावधान रहने की जरूरत है, क्योंकि कोरोना वायरस ने एक को अपनी चपेट में लिया, तो सैकड़ों लोगों पर खतरा मंडराने लगेगा.

जमशेदपुर / CoronaVirus Lock down: पूर्वी सिंहभूम जिले में विदेश से आये 192 लोग, 82 लोगों का 14 दिनों का क्वारेंटाइन पूरा

विदेश और दूसरे राज्यों से आये लोगों को घर-घर जाकर चिह्नित कर होम क्वारेंटाइन करने के लिए गठित सर्विलांस टीम की संख्या जिला प्रशासन ने बढ़ा दी है. पूर्व में जिले में 19 सर्विलांस टीम काम कर रही थी, जिसे बढ़ाकर 23 कर दिया गया है. बहरागोड़ा, घाटशिला, चाकुलिया, पोटका जैसे प्रखंडों में एक-एक टीम बढ़ा दी गयी है.

सभी 23 सर्विलांस टीम में कम्युनिटी हेल्थ वर्कर की संख्या भी बढ़ायी गयी है. साथ ही सभी 23 सर्विलांस टीम की मॉनिटरिंग के लिए रेल एसपी डॉ एहतेशाम वकारिब को वरीय प्रभार दिया गया है. रेल एसपी आइपीएस के साथ-साथ एमबीबीएस भी हैं और उनके द्वारा मॉनिटरिंग की जायेगी. जिले में पूर्व से गठित 19 सर्विलांस टीम द्वारा अब तक 3600 लोगों को चिह्नित किया गया है जो दूसरे राज्य से आये हैं तथा उन्हें होम क्वारेंटाइन का सुझाव दिया गया है.

साथ ही जिले में इस दौरान विदेशों से आये 192 लोगों को चिह्नित किया गया. 192 में से 82 का 14 दिनों का होम क्वारेंटाइन पूरा हो गया है. सर्विलांस टीम द्वारा विदेश से आये लोगों को घर-घर जाकर चिह्नित किया जा रहा है तथा उनके घरों में क्वारेंटाइन में रहने का पोस्टर भी लगाया जा रहा है और कोरोना के संक्रमण फैलने से बचाव के लिए लोग उनसे मिलने से परहेज करें.




