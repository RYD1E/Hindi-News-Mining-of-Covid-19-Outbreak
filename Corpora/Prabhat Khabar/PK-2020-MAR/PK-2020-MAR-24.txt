रांची / 10 रुपये में मास्क और 20 रुपये में सेनिटाइजर दे रहा है जिला प्रशासन
रांची : देशभर में कोरोना वायरस के बढ़ते खतरे को देखते हुए कई राज्यों को लॉकडाउन किया गया है. राज्य सरकार इन बातों का विशेष ध्यान रख रही है कि जरूरी सामान लोगों के पास आसानी से उपलब्ध हो सके. इसी कड़ी में रांची समाहरणालय में मास्क और हैंड सेनिटाइजर की बिक्री सस्ती दरों पर की गयी है.


रांची समाहरणालय कैंपस में लोगों ने सस्ते दामों में मास्क खरीदा. प्रशासन की तरफ से मास्क और सेनिटाइजर की बिक्री का पूरा ध्यान रख रही थी शालिनी उन्होंने बताया कि अबतक 700 से ज्यादा लोगों ने मास्क और सेनिटाइजर खरीदा है. जिला प्रशासन की तरफ से यह पहल है ताकि लोगों तक यह आसानी से पहुंच सके यह सात से दस दिनों तक रहेगा.

सेनिटाइजर और मास्क तैयार करतीं सखी मंडल की महिलाएं 
सेनिटाइजर और मास्क तैयार करतीं सखी मंडल की महिलाएं 
सुबह 11 बजे से शाम के 4 बजे तक हम मास्क और सेनिटाइजर देंगे. सिर्फ यहां ही नहीं रिम्स और दूसरे जगहों पर भी स्टॉल लगाया जायेगा. आज हमारे पास स्टॉक कम था इस वजह से हमने दूसरे जगहों पर स्टॉल नहीं लगाया है लेकिन जल्द ही दूसरे जगहों पर भी इसकी बिक्री शुरू होगी.

राज्यभर में लॉकडाउन है और झारखंड सरकार ने सख्ती बढ़ायी है. पूरे राज्य में धारा 144 लागू कर दी है.सीमाएं सील कर दी हैं. विधानसभा का बजट सत्र भी समय से पहले स्थगित कर दिया गया. देश के 21 राज्यों में पूरी तरह जबकि तीन राज्यों में आंशिक लॉकडाउन घोषित कर दिया गया. पंजाब और महाराष्ट्र में कर्फ्यू लगा दिया गया.

बक्सर / Coronavirus : एर्नाकुलम एक्सप्रेस से बक्सर में उतरे पांच सौ यात्री, 15 मिले कोरोना संदिग्ध

बक्सर : कोरोना को लेकर बिहार के बक्सर जिले में हाइअलर्ट किया गया है. वहीं मंगलवार को एकमात्र एर्नाकुलम एक्सप्रेस से पांच सौ यात्री बक्सर स्टेशन पर उतरे, जिसमें एक दर्जन यात्री कोरोना के संदिग्ध मिले. उनका इलाज सदर अस्पताल में किया जा रहा है. अन्य सभी यात्रियों को घर भेज दिया गया.

बताया जाता है कि कोरोना को लेकर पूरे देश में केंद्र सरकार ने रेलवे को बंद कर दिया है. इसमें मात्र एक ट्रेन एर्नाकुलम एक्सप्रेस शनिवार को आदेश से पहले खुल चुकी थी, जो मंगलवार को बक्सर स्टेशन पहुंची. ट्रेन के आगमन से पहले ही जिला प्रशासन और स्वास्थ्य विभाग की टीम पहले ही मौजूद थी. जैसे ही ट्रेन बक्सर स्टेशन पहुंची, तो स्टेशन पर तैनात पुलिस और आरपीएफ के जवानों ने सभी यात्रियों को लाइन में खड़ा कर एक-एक जांच की.

एर्नाकुलम एक्सप्रेस से करीब 478 यात्री उतरे. डॉक्टरों ने एक-एक यात्रियों की जांच की, जिसमें एक दर्जन संदिग्ध यात्री मिले. जहां सभी को इलाज के लिए सदर अस्पताल में भर्ती कराया गया, जहां सभी का इलाज चल रहा है. वहीं, जवानों ने अन्य अधिकारियों को घर भेज दिया. सीआइटी अजय कुमार ने बताया कि एर्नाकुलम से 478 यात्री बक्सर स्टेशन पर उतरे थे, जिसमें एक दर्जन कोरोना के संदिग्ध मिले हैं. सभी को इलाज के लिए सदर अस्पताल में भर्ती कराया गया है. वहीं यात्रियों ने बताया कि तीन दिनों से ट्रेन में रहने से बुखार लग गया है.

एर्नाकुलम के बाद सील हुआ बक्सर स्टेशन

कोरोना को लेकर रेलवे ने सभी ट्रेनों का परिचालन बंद कर दिया है. मंगलवार की सुबह एर्नाकुलम एक्सप्रेस के जाने के बाद अधिकारियों ने बक्सर स्टेशन को सील कर दिया. साथ ही आने जानेवाले सभी लोगों का प्रवेश भी बंद कर दिया. वहीं, स्टेशन बंद होने के बाद अधिकारियों दिन और रात प्लेटफॉर्म पर निरीक्षण करते रहे. साथ ही सभी दुकानों का भी जायजा लेते रहे. स्टेशन पर ट्रेनों के आगमन के बंद होने के बाद स्टेशन से बंदर भी गायब हो चुके हैं.
