देश / अफवाहों पर मत दें ध्यान : अभी तीसरे स्टेज पर नहीं पहुंचा है COVID 19 का संक्रमण
नयी दिल्ली : देश में कोविड-19 मामलों की संख्या सोमवार को 1,071 पर पहुंच गई जबकि बीमारी से मरने वालों की संख्या 29 हो गई है. इस बीच कोरोना वायरस को लेकर कुछ जो भ्रम फैलाये जा रहे हैं कि भारत में कोरोना तीसरे चरण यानी कम्युनिटी ट्रांसमिशन स्टेज पर पहुंच गयी है, लेकिन स्‍वास्‍थ्‍य मंत्रालय ने साफ कर दिया है कि कोरोना भारत में अभी लोकल ट्रांसमिशन स्टेज यानी दूसरे चरण में ही है. अभी यह तीसरे चरण यानी कम्युनिटी ट्रांसमिशन स्टेज में नहीं पहुंचा.

कोरोना वायरस का पहला चरण
पहले चरण में कोरोना संक्रमण सिर्फ उन लोगों में पाया जाता है जो प्रभावित देशों में रहकर अन्‍य जगहों पर यात्रा करके आते हैं. इस दौरान कोरोना का संक्रमण सिर्फ उन्हीं तक सीमित रहता है. इस स्‍तर पर कोरोना पर नियंत्रण पाना काफी आसान होता है.

कोरोना वायरस का दूसरा चरण
कोरोना का दूसरा चरण लोकल ट्रांसमिशन स्टेज कहलाता है. भारत अभी कोरोना के इसी चरण से गुजर रहा है. इस चरण में संक्रमित व्यक्ति के संपर्क में आने से उसके परिजन, रिश्तेदार या दोस्तों में संक्रमण होने लगता है. यह पता लगाना काफी आसान होता है कि वायरस कहां से फैल रहा है. इस स्‍तर में कोरोना को रोकना ज्यादा कठिन नहीं होता.

कोरोना वायरस का तीसरा चरण
कोरोना का तीसरा चरण कम्युनिटी ट्रांसमिशन स्टेज कहलाता है. इटली और स्पेन जैसे देश इसी स्‍टेज से गुजर रहे हैं. इस स्टेज में कोई ऐसा व्यक्ति भी संक्रमित हो सकता है जो न तो कोरोना वायरस से प्रभावित देश से लौटा है और न ही वह किसी दूसरे कोरोना वायरस संक्रमित व्यक्ति के संपर्क में आया हो. इस स्‍तर पर यह पता लगाना काफी मुश्किल हो जाता है कि संक्रमण कहां से फैल रहा है.

कोरोना वायरस का चौथा चरण
यह स्‍टेज कोरोना महामारी का सबसे खतरनाक होता है. चीन इस चरण से गुजर चुका है. ऐसी स्थिति में संक्रमण रोकने का हल खोजना काफी कठिन होता है. इस दौरान सभी कुछ हाथ से निकल चुका होता है.

क्‍या है देश में कोरोना संक्रमितों की स्थिति
केंद्रीय स्वास्थ्य मंत्रालय के मुताबिक देश में अब भी 942 लोग कोरोना वायरस से संक्रमित हैं जबकि 99 लोगों को इलाज के बाद छुट्टी दे दी गई है और एक व्यक्ति यहां से चला गया है. महाराष्ट्र में बीमारी से मौत के दो नये मामले सामने आए हैं. महाराष्ट्र में कोरोना वायरस से अब तक सबसे ज्यादा आठ मौत हुई है. इसके बाद गुजरात में पांच, कर्नाटक में तीन, मध्य प्रदेश में दो, दिल्ली में दो और जम्मू-कश्मीर में दो मौत हुई है. केरल, तेलंगाना, तमिलनाडु, बिहार, पश्चिम बंगाल, पंजाब और हिमाचल प्रदेश में एक-एक व्यक्ति की मौत हुई है. संक्रमण के कुल मामलों (1,071) में 49 विदेशी नागरिक भी शामिल हैं. देश में केरल में इस महामारी के सर्वाधिक 196 मामले हैं और इसके बाद महाराष्ट्र में 193 मामले हैं. कर्नाटक में मामले बढ़कर 80 हो गए हैं जबकि उत्तर प्रदेश से 75 मामले सामने आए हैं. तेलंगाना में 69 मामले, गुजरात के 58 और राजस्थान में 57 मामले सामने आए हैं.

दिल्ली में 53 मामले जबकि तमिलनाडु में 50 लोगों में संक्रमण की पुष्टि हई है. पंजाब से 38 मामले जबकि हरियाणा और मध्य प्रदेश से कोविड-19 के 33-33 मामले सामने आए हैं. जम्मू-कश्मीर में 31 मामले, आंध्र प्रदेश (19), पश्चिम बंगाल (19) और लद्दाख में 13 मामले हैं.

बिहार से 11 जबकि अंडमान और निकोबार द्वीपसमूह से नौ मामले सामने आए हैं. चंडीगढ़ में आठ जबकि छत्तीसगढ़ और उत्तराखंड से सात-सात मामले सामने आए हैं. गोवा में कोरोना वायरस संक्रमण के पांच जबकि हिमाचल प्रदेश और ओडिशा में तीन-तीन मामले सामने आए हैं. स्वास्थ्य मंत्रालय ने बताया कि पुडुचेरी, मिजोरम और मणिपुर में एक-एक मामला सामने आया है.

रांची / झारखंड पुलिस ने फिर 24 मौलवियों को पकड़ा, केरल से आये ‘धर्म प्रचारकों’ में कई विदेशी नागरिक, मेरठ समेत कई जगहों पर CBI-NIA के छापे

रांची : झारखंड (Jharkhand) की राजधानी रांची (Ranchi) की एक मस्जिद (Mosque) से पुलिस ने 24 मौलवियों (Muslim Scholars) को हिरासत में लिया है. ये लोग मलयेशिया (Malayasia), वेस्ट इंडीज (West Indies), पोलैंड (Poland), दिल्ली (Delhi), हैदराबाद (Haiderabad) और कुर्ला (Kurla) के रहने वाले हैं. इनमें 8 मलयेशिया के जबकि 2 झारखंड के हैं. सभी को सोमवार (30 मार्च, 2020) को तड़के पुलिस ने हिरासत में लिया और खेलगांव (Khelgaon) स्थित क्वारेंटाइन सेंटर (Quarantine Centre) पहुंचा दिया. रिम्स (RIMS) की मेडिकल टीम इनके खून के नमूने लेकर उसकी कोरोना (Coronavirus) जांच करेगी. पुलिस इनके यहां आने की वजह और इनकी अब तक की गतिविधियों के बारे में पूरी जानकारी जुटा रही है. ये सभी खुद को धर्म प्रचारक बता रहे हैं. बताया जाता है कि सभी लोग जनवरी से ही यहां हैं.

डीएसपी का कहना है कि ये सभी कथित धर्म प्रचारक हिंदीपीढ़ी में ग्वाल टोली के समीप स्थित बड़ी मस्जिद में किसी जमात में शामिल होने आये थे. इससे पहले 19 मार्च, 2020 को रांची पुलिस ने तमाड़ से चीन, कजाकिस्तान और किर्गिस्तान से आये 11 मौलवियों को गिरफ्तार किया था. मुसाबनी पुलिस केंद्र में उन सभी से पूछताछ चल रही है. उनसे पूछताछ के बाद सीबीआइ और एनआइए की टीम उत्तर प्रदेश के मेरठ समेत अन्य ठिकानों पर छापामारी कर रही है.

बताया जा रहा है कि पकड़े गये लोगों में आठ मलेशिया के, तीन इंग्लैंड, दो वेस्टइंडीज, एक हॉलैंड, एक बंग्लादेश, दो साउथ अफ्रीका के गांबिया के और तीन दिल्ली, एक गुजरात और एक मुंबई के रहने वाले हैं. पुलिस को गुप्त सूचना मिली थी कि पिछले कुछ दिनों से हिंदपीढ़ी बड़ी मस्जिद में दर्जनों विदेशी नागरिक छिप कर रह रहे हैं. इसी सूचना के बाद पुलिस मौके पर पहुंची और मेडिकल टीम को बुलाकर वहां रह रहे सभी को खेल गांव स्थित आइसोलेशन वार्ड में भेजा.

सूत्रों से मिली जानकारी के अनुसार सभी विदेशी नागरिक लगभग एक माह पहले रांची स्थित बड़ी मस्जिद पहुंचे थे. इसी दौरान अचानक कोरोनावायरस के संक्रमण को लेकर लॉकडाउन की घोषणा किये जाने के बाद सभी मस्जिद में ही रुक गये. 14 दिनों तक आइसोलेशन वार्ड में रहने की डर से सभी मस्जिद में छिपे हुए थे. फिलहाल पुलिस पूरे मामले की जांच कर रही है.

इस बीच, पिछले दिनों संदेह के आधार पर रांची के तमाड़ से गिरफ्तार किये गये 11 विदेशी मुसलमानों के झारखंड आने के राज खुलने लगे हैं. देश की दो सबसे तेज-तर्रार जांच एजेंसियां राष्ट्रीय जांच एजेंसी (NIA) और केंद्रीय जांच ब्यूरो (CBI) ने इनसे घंटों पूछताछ के बाद उत्तर प्रदेश के मेरठ समेत कई ठिकानों पर छापेमारी की कार्रवाई शुरू कर दी है.

चीन से आये और तमाड़ से पकड़े गये 11 मौलवियों से पूर्वी सिंहभूम के मुसाबनी स्थित पुलिस प्रशिक्षण केंद्र में पूछताछ चल रही है. इन सभी से झारखंड पुलिस की क्राइम इन्वेस्टिगेशन टीम (सीआइटी) व स्पेशल ब्रांच की टीम पहले ही पूछताछ कर चुकी है. चूंकि इन लोगों में से तीन चीन से आये थे, सभी को क्वारंटाइन में रखा गया और उनकी कोरोना संक्रमण की जांच करवायी गयी.

सभी की जांच रिपोर्ट आ गयी है. कोई भी कोरोना वायरस से संक्रमित नहीं मिला है. इन मौलवियों का कहना है कि सरायकेला-खरसावां जिला के कपाली में एक कार्यक्रम का आयोजन होना था, जिसमें शामिल होने के लिए ये लोग झारखंड आये थे. इनका कहना है कि ये लोग इस्लामिक स्कॉलर हैं और अपने धर्म का प्रचार करने के लिए यहां आये थे. 19 मार्च, 2020 को सभी दिल्ली से रांची पहुंचे थे. उनके पास पासपोर्ट व वीजा भी हैं. इनके पासपोर्ट और वीजा जब्त कर लिये गये हैं.

कोरोना वायरस से सर्वाधिक प्रभावित चीन, कजाकिस्‍तान और किर्गिस्‍तान के नागरिक इन मौलवियों के तमाड़ के रड़गांव के एक मस्जिद में ठहरे होने की सूचना पर हड़कंप मच गया था. एक साथ 11 विदेशी मौलवियों के भारत में होने सूचना ने सुरक्षा एजेंसियों के भी होश उड़ा दिये. शनिवार को ही सीबीआइ और एनआइए के अधिकारियों ने मामले की पूरी गहराई से तफ्तीश की. सभी मौलवियों से बारी-बारी से घंटों पूछताछ हुई.

दूसरी तरफ, रांची के ग्रामीण एसपी ऋषभ कुमार ने बताया कि सभी 11 मौलवियों को संदिग्‍ध मानते हुए जांच एजेंसियां इनकी कुंडली खंगाल रही हैं. सभी के दस्‍तावेज चेक किये गये हैं. इन लोगों का कहना है कि ये सभी मुस्लिम कल्‍चर पर अध्ययन के लिए भारत आये हैं. सभी के पासपोर्ट और वीजा जब्‍त कर लिये गये हैं. ऋषभ कुमार ने बताया कि ये सभी मौलवी डेढ़ महीने से भारत में हैं.