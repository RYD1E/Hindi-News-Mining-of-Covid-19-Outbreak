पटना / COVID-19 : बिहार में संपूर्ण 'लॉकडाउन', Coronavirus से संक्रमित लोगों की संख्या बढ़ कर 4 हुई

पटना : बिहार की राजधानी पटना शहर स्थित नालंदा मेडिकल कॉलेज अस्पताल (एनएमसीएच) में भर्ती एक और मरीज (29) में कोरोना वायरस संक्रमण की पुष्टि होने के बाद बिहार में इस रोग से संक्रमित लोगों की संख्या बढ़ कर अब चार हो गयी. जबकि, इससे शनिवार को एक मरीज की मौत हो गयी थी.

बिहार स्वास्थ्य सोसायटी की स्टेट सर्विलांस ऑफिसर डॉ. रागिनी मिश्र ने बुधवार को बताया कि एनएमसीएच में भर्ती एक और मरीज में कोरोना वायरस के संक्रमण की आज सुबह पुष्टि हुई है. उन्होंने बताया कि पटना सिटी के मालसलामी इलाका निवासी यह मरीज गुजरात से गत 8 मार्च को आये थे और वे गत 21 मार्च को एनएमसीएच में भर्ती कराये गये थे.

बिहार में अबतक कोरोना वायरस के 275 संदिग्ध नमूनों की जांच की जा चुकी है. इनमें से चार को संक्रमण की पुष्टि हुई. शेष 268 की रिपोर्ट सामान्य आयी है. कोरोना वायरस से संक्रमित चार मामलों में से मुंगेर निवासी एक मरीज की शनिवार को पटना स्थित एम्स में मौत हो गयी थी. कोरोना वायरस के संक्रमण वाले तीन अन्य मामलों में से एक मरीज पटना एम्स में भर्ती है तथा दो अन्य मरीज का इलाज एनएमसीएच में जारी है.

देश / Coronavirus India Update : नहीं सुधरे तो 13 लाख लोगों को चपेट में लेगा कोरोना वायरस

नयी दिल्ली : वैज्ञानिकों की एक अंतरराष्ट्रीय टीम ने चेतावनी दी है कि भारत में मई महीने के मध्य तक कोरोना वायरस से संक्रमित पुष्ट मामलों की संख्या एक लाख से लेकर 13 लाख तक हो सकती है.

शोधार्थियों की एक टीम द्वारा तैयार की गई रिपोर्ट ‘सीओवी-आईएनडी-19' में कहा गया है कि महामारी के शुरुआती चरण में अमेरिका और इटली के मुकाबले भारत पॉजीटिव मामलों को नियंत्रित करने में काफी हद तक सफल रहा है, लेकिन, इस आकलन में एक जरूरी चीज छूट गई है और वह है--इस वायरस से सचमुच में प्रभावित मामलों की संख्या.

वैज्ञानिकों की इस टीम में अमेरिका के जॉन हॉपकिंस विश्वविद्यालय की देबश्री रॉय भी शामिल हैं. वैज्ञानिकों ने कहा कि यह बात जांच के दायरे, जांच के नतीजों की सटीकता और उन लोगों की जांच पर निर्भर करती है जिनमें इस वायरस से संक्रमण के कोई लक्षण नहीं दिख रहे हैं. उन्होंने अपनी रिपोर्ट में लिखा है, अभी तक, भारत में जांच किये गये लोगों की संख्या तुलनात्मक रूप से बहुत कम है.

व्यापक जांच नहीं होने की स्थिति में सामुदायिक स्तर पर संक्रमण को रोक पाना असंभव है. इसका यह मतलब है कि हम यह आकलन नहीं कर सकते कि अस्पतालों और स्वास्थ्य सुविधा केंद्रों के बाहर कितनी संख्या में संक्रमित व्यक्ति हैं. उन्होंने कहा, भारत के लिये यह जरूरी है कि वह देश में कोरोना वायरस संक्रमण के तेजी से फैलने से पहले ‘ बेहद कड़े उपायों' को अपनाये.

गौरतलब है कि स्थिति की गंभीरता को देखते हुए प्रधानमंत्री नरेंद्र मोदी ने मंगलवार रात भारत में 21 दिनों के लिये संपूर्ण लॉकडाउन की घोषणा की थी. वैज्ञानिकों ने अपने विश्लेषण में 16 मार्च तक भारत में दर्ज मामलों से जुड़े आंकड़ों का इस्तेमाल किया. उन्होंने किसी एक समय पर संक्रमित संख्या का अनुमान लगाया और भारत के लिये लगाये गये उन अनुमानों की तुलना अमेरिका एवं इटली से की.

वैज्ञानिकों में दिल्ली स्कूल ऑफ इकोनॉमिक्स, नयी दिल्ली और मिशिगन विश्वविद्यालय, अमेरिका के वैज्ञानिक भी शामिल हैं. उन्होंने विश्व बैंक के डेटा का जिक्र करते हुए कहा कि भारत में प्रति 1000 व्यक्ति बेड की संख्या सिर्फ 0.7 है, जबकि फ्रांस में यह 6.5, दक्षिण कोरिया में 11.5, चीन में 4.2, इटली में 3.4 और अमेरिका में 2.8 है.

वैज्ञानिकों ने कहा कि मामलों की संख्या ज्यादा होने पर भारत में स्वास्थ्य सेवा प्रदान करने वालों के लिये इससे निपट पाना असंभव हो जाएगा. रिपोर्ट में भारत की आबादी में शामिल जोखिमग्रस्त समूहों की भी पहचान की गई है. देश में 2014 में बगैर बीमा वाले लोग करोड़ों की संख्या में थे.

उन्होंने आगाह किया कि गंभीर रूप से संक्रमित लोगों को--संक्रमितों में से करीब पांच-10 प्रतिशत को-- आईसीयू बेड की जरूरत होगी. उल्लेखनीय है कि स्वास्थ्य मंत्रालय के आंकड़ों के मुताबिक भारत में कोरोना वायरस से संक्रमण के मामलों की संख्या बढ़ कर 562 हो गई है.

बेगूसराय / Coronavirus Update : अफवाहों का बाजार गर्म, महिलाएं एक-दूसरे को लगाने लगीं सिंदूर
बेगूसराय : कोरोना वायरस के खतरे के बीच लोगों के बीच तरह तरह की अफवाहें फैलायी जा रही हैं. इसी कड़ी में बिहार में बेगूसराय जिले के बखरी से एक अनोखा मामला प्रकाश में आया है. जहां किसी ने अफवाह फैला दी कि महिलाओं को एक-दूसरे को सिंदूर लगाना है, वर्ना घर में अनहोनी हो जायेगी. इसके बाद महिलाओं में एक-दूसरे को सिंदूर लगाने की होड़ लग गयी.

दरअसल, इलाके में कुछ लोगों ने अफवाह फैला दी कि कोरोना के कहर से बचना है तो महिलाएं एक-दूसरे को सिंदूर लगाएं. साथ ही अपनी संतानों को भी इसका टीका लगाएं. जो ऐसा नहीं करेगा, उसके घर में अनहोनी का खतरा होगा. इसके बाद पूरे नगर सहित ग्रामीण क्षेत्रों में महिलाओं में एक-दूसरे को सिंदूर लगाने की होड़ मच गयी. महिलाएं घर छोड़ कर निकल गयीं. इलाके की हर महिला घर-घर जाकर एक दूसरे को सिंदूर लगाने लगीं.

इस अफवाह से अफरा-तफरी का भी माहौल बन गया. वहीं, कुछ देर बाद फिर अफवाह फैला की दुर्गा सप्तशती पाठ पुस्तक के हरेक पन्ना में माता का बाल व आंख की पलक उनके कृपा से मिल रहा है. जिसको लेकर शालू कपड़ा पर रख गंगाजल तथा धूप दीप से पूजा अर्चना की जाने की बात कही गयी. हालांकि, कुछ लोगों ने इसे एक मात्र अफवाह होना बताया. जबकि, कुछ ने अफवाह पर बगैर ध्यान देकर इसका उपयोग करने लग गये.

इस संबंध में थानाध्यक्ष मुकेश कुमार पासवान ने प्रतिक्रिया देते हुए झूठी अफवाह पर लोगों को जागरूक करते हुए ध्यान नहीं देने की बात कही. उन्होंने कहा की ऐसी बात अगर कोई भी कहता है तो पुलिस को तुरंत सूचना देना चाहिए. जिसके बाद उनके खिलाफ त्वरित कार्रवाई किया जायेगा.

प्रभात अपील

प्रभात खबर लगातार लोगों से अपील करता आया है कि कोरोना को लेकर अफवाहों का बाजार गरम है और इसपर ध्यान देने से बचें. कोरोना वायरस के खिलाफ जंग लड़ने में सोशल डिस्टेंस को सबसे कारगर माना गया है. अगर हम ऐसे ही अनावश्यक भीड़ का हिस्सा बनने से खुद को रोक नहीं पायेंगे तो आने वाले वक्त में हम अपनी और परिवार के सदस्यों की जिंदगी को खतरे में डाल देंगे.

पटना / Coronavirus Update : बिहार में दो और बढ़े कोरोना पॉजिटिव, संख्या बढ़ कर छह हुई
पटना : बिहार में कोरोना वायरस के संक्रमण की चपेट में आनेवाले मरीजों की संख्या छह तक पहुंच गयी है. बुधवार को मरीजों की आयी जांच रिपोर्टें में दो पॉजिटिव हैं. आरएमआरआइ के निदेशक डॉ पीके दास के मुताबिक, बुधवार को 90 संदिग्धों के सैंपलों की जांच रिपोर्टें आयीं. इनमें दो रिपोर्ट पॉजिटिव हैं. डॉ दास ने कहा कि अभी और 38 सैंपलों की जांच हो रही है.

आरएमआरआइ में बुधवार को सैंपलों की जांच में दो पॉजिटिव पाये गये हैं. इससे पहले पॉजिटिव पाये गये एक युवक की पटना एम्स में शनिवार को मौत हो चुकी है. एक मरीज पटना सिटी का रहनेवाला है. वह हाल में ही गुजरात से लौटा था.
डॉ पीके दास, निदेशक, आरएमआरआइ
24 घंटे में 85 संदिग्ध मरीज आये, जिनमें पांच लोगों को भर्ती कराया गया. एक भी पॉजिटिव नहीं पाया गया है. छह लोगों को डिस्चार्ज भी किया गया.
नीरज अग्रवाल, कोरोना नोडल अफसर, एम्स, पटना
बुधवार को 18 लोगों को भर्ती कराया गया. इनमें तीन संदिग्ध मरीज हैं. एक भी रिपोर्ट पॉजिटिव नहीं है. तीन लोगों को इलाज के बाद घर भेजा गया है.
पीएमसीएच प्रशासन
स्वास्थ्य विभाग के प्रधान सचिव संजय कुमार के मुताबिक, अब तक राज्य के नौ सरकारी मेडिकल कॉलेज अस्पतालों से कुल 275 सैंपल जांच के लिए भेजे गये थे. इनमें 268 सैंपल निगेटिव पाये गये हैं. एक सैंपल की जांच रिपोर्ट अब तक नहीं मिली है, जबकि दो सैंपल रिजेक्ट कर दिये गये हैं.

1228 संदिग्ध सर्विलांस पर, गोपालगंज में सर्वाधिक 183 लोग
प्रधान सचिव संजय कुमार ने बताया कि राज्य में अब तक कुल 1228 यात्रियों को सर्विलांस पर रखा गया है. इनमें से कुल 162 यात्रियों ने सर्विलांस की 14 दिनों की अवधि पूरी कर ली है. उन्होंने बताया कि सर्वाधिक 183 यात्रियों को गोपालगंज में सर्विलांस पर रखा गया है.

एक नजर
अब तक छह पॉजिटिव पाये गये

90 संदिग्धों के सैंपलों की जांच रिपोर्ट बुधवार को आयी

बुधवार को आयी रिपोर्ट में दो पॉजिटिव

38और सैंपलों की जांच रिपोर्ट आना बाकी

1228 यात्री सर्विलांस पर

गोपालगंज में सबसे अधिक 183 निगरानी में

सर्विलांस पर रखे गये यात्री और जिले
गोपालगंज : 183

भागलपुर : 109

सीवान : 107

पटना : 100

समस्तीपुर : 88

नालंदा : 88

पश्चिम चंपारण : 74

पूर्वी चंपारण : 70

गया : 66

मधुबनी : 63

सारण : 57

भोजपुर : 32

दरभंगा : 28

मुजफ्फरपुर : 21

जहानाबाद : 19

किशनगंज : 19

मुंगेर : 18

कैमूर : 12

रोहतास : 10

नवादा : 9

मधेपुरा : 9

सीतामढ़ी : 7

बेगूसराय : 7

वैशाली : 6

बक्सर : 4

सुपौल : 3

कटिहार : 3

अररिया : 2

बांका : 2

शिवहर : 2

सहरसा : 2

पूर्णिया : 1

अरवल : 1

लखीसराय : 1











