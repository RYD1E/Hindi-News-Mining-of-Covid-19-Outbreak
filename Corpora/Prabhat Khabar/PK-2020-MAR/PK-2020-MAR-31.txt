रांची / Coronavirus Outbreak: महिला के कोरोना पॉजिटिव मिलने के बाद रांची का हिंदपीढ़ी पूरी तरह सील
रांची : खेलगांव आइसोलेशन वार्ड से नहीं आ रही है मलेशियाई मूल की युवती. प्रशासन और डॉक्टर मनाने में लगे.

रांची : हिंदपीढ़ी स्थित बड़ी मसजिद से मलयेशिया से आयी धर्म प्रचारक युवती के कोरोना पॉजिटिव पाये जाने के बाद राजधानी में लॉकडॉउन और सख्त कर दिया है. पूरे हिंदपीढ़ी को लगभग सील कर दिया गया. हिंदपीढ़ी सहित पूरी राजधानी में लॉकडाउन का जायजा लेने के लिए मंगलवार की रात उपायुक्त राय महिमापत रे व एसएसपी अनीश गुप्ता निकले. दोनों अधिकारियों ने पूरे शहर का जायजा लिया.

पुलिसकर्मियों की होगी जांच

हिंदपीढ़ी पुलिस को रविवार की देर रात 18 विदेशी सहित 22 लोगों के मसजिद में रहने की जानकारी मिली थी, उसके बाद पुलिस ने सबको थाना बुलाया था. रात लगभग तीन बजे के करीब सभी थाना आये थे. उस दौरान सिविल सर्जन के कहने पर डॉक्टरों की एक टीम भी वहां पहुंच गयी थी. थाना में नाम इंट्री करने के बाद सबको एंबुलेंस से खेलगांव स्थित क्वारेंटाइन सेंटर पहुंचा दिया गया था. डॉ मनीष शर्मा की टीम ने उन्हें खेलगांव पहुंचाया था.

कोतवाली डीएसपी का कहना है कि थाना में केवल नाम की इंट्री की गयी थी, उसके बाद सबको एंबुलेंस से खेलगांव ले जाया गया था, इसलिए किसी पुलिसकर्मी से उनका संपर्क नहीं हुआ था. फिर भी एहतियात के तौर पर थाना के पुलिसकर्मियों को भी जांच के लिए भेजा जायेगा.

शहर की हर गली व मुहल्ले को सैनिटाइज करेगा निगम

वैश्विक महामारी कोरोना से निबटने के लिए रांची नगर निगम अब शहर की हर गली और मुहल्ले को सैनिटाइज करेगा. निगम के उप महापौर संजीव विजयवर्गीय ने बताया कि पूरा विश्व जब इस महामारी की चपेट में है, तो ऐसे में हमारी पहली कोशिश है कि शहर के हर घर को सैनिटाइज कराया जाए. इधर मंगलवार को हिंदपीढ़ी में कोरोना पॉजिटिव मरीज पाये जाने के बाद नगर निगम की टीम द्वारा पूरे हिंदपीढ़ी क्षेत्र में सैनिटाइज अभियान चलाया गया. साथ ही ओवरब्रिज के आसपास के कई मुहल्लों और पूरे मेन रोड को सैनिटाइज किया गया.

53 वार्ड में हैंड स्प्रे मशीन से किया जा रहा सैनिटाइज

पतली-पतली गलियों में जहां निगम के बड़े वाहनों से घरों को सेनेटाइज नहीं किया जा सकता है, वैसे मुहल्ले के घरों को सैनिटाइज करने के लिए नगर निगम ने अपने कर्मचारियों को हैंड स्प्रे मशीन दी है. हैंड स्प्रे मशीन से निगम के कर्मचारी कचरे के डंपिंग यार्ड और कचरे के ढेर पर भी स्प्रे कर रहे हैं.

प्रभात खबर की अपील : घबराये नहीं, सर्तक रहें, लॉकडाउन रहें

झारखंड में कोरोना ने दस्तक दे दी है. हिंदपीढ़ी की एक युवती को कोरोना पॉजिटिव पाया गया है. इस महामारी से बचने का मात्र एक उपाय सतर्कता है. रांची के लोग घबराए नहीं. अफवाहों से दूर रहे. सोशल मीडिया में पोस्ट करने से बचें. घर में लॉकडाउन का पालन करें. रांची की जनता पूरे संयम व धैर्य से शासन-प्रशासन का साथ दें. एकजुट होकर मुश्किलों का सामना करें. बुजुर्ग और बच्चों का विशेष ख्याल रखें. इस महामारी को शिकस्त देकर रांची एक मिसाल कायम करे.


पटना / Coronavirus Bihar Latest News Update : बिहार में कोरोना के 6 नये मामले, संख्या बढ़ कर 21 हुई
पटना : बिहार राज्य में कोरोना वायरस पाॅजिटिव मरीजों की संख्या में मंगलवार को अचानक छह का इजाफा हो गया. पाॅजिटिव मरीजों में गोपालगंज के एक, गया के एक और चार सीवान जिले के पाये गये हैं. स्वास्थ्य विभाग ने इसकी पुष्टि की है. इनमें राजेंद्र मेमोरियल रिसर्च इंस्टीच्यूट आरएमआरआइ में दो और इंदिरा गांधी आयुर्विज्ञान संस्थान की जांच रिपोर्ट में चार पाजिटिव मरीज पाये गये हैं. इसके साथ ही प्रदेश में कोरोना पाॅजिटिव की संख्या 16 से बढ़ कर 21 हो गयी है.

छह कोरोना पाॅजिटिव मरीजों में गोपालगंज और गया के एक-एक तथा सीवान जिले के चार पाये गये हैं. प्रदेश में कोरोना संक्रमण से पीड़ित जिलों में गया और गोपालगंज का भी नाम जुड़ गया है. पीड़ित जिलों की संख्या नौ पहुंच गयी है. खास यह कि गया जिले के मूल निवासी जिस युवक में कोरोना पाॅजिटिव पाया गया है, वह मुंगेर के नेशनल अस्पताल में आइसीयू का वरिष्ठ कर्मी है.

इसी अस्पताल में कोरोना से मृत युवक का प्रारंभिक इलाज किया गया था. इसके साथ मुंगेर जिले में पांच, पटना जिला में पांच, नालंदा जिला में एक, सीवान जिला में पांच, लखीसराय जिला में एक, बेगूसराय जिला में एक,सहरसा जिला में दो और गोपालगंज में एक नये मरीज की रिपोर्ट मिली है. जिनमें तीन मरीजों का इलाज के बाद जांच रिपोर्ट निगेटिव पाये जाने के बाद उन्हें घर भेज दिया गया है.

स्वास्थ्य विभाग के प्रधान सचिव संजय कुमार ने बताया कि मंगलवार को राज्य में कोरोना संक्रमण के कुल 208 संदिग्ध मरीजों की भर्ती करायी गयी है. अब तक राज्य में भर्ती संदिग्ध मरीजों की संख्या कुल 817 हो गयी है. इसमें से तीन को आइसीयू में भर्ती कराया गया है.

स्वास्थ्य विभाग के प्रधान सचिव ने बताया कि राज्य में कुल 5387 लोगों को ऑब्जर्वेशन में रखा गया है. इसमें सारण क्षेत्र में सबसे अधिक लोग ऑब्जर्वेशन में रखे गये हैं जिसमें सीवान, सारण और गोपालगंज जिले शामिल हैं. उन्होंने बताया कि सर्वाधिक 3105 लोग सीवान जिले में ऑब्जर्वेशन में रखे गये हैं. ऑब्जर्वेशन में रखे गये लोगों की दूसरी बड़ी संख्या सारण जिले में है जहां पर अब तक 425 लोगों को निगरानी में रखा गया है.

गोपालगंज जिले में वर्तमान में 390 लोगों को ऑब्जर्वेशन में रखा गया है. इसके अलावा अररिया में (दो), औरंगाबाद में (55), सीतामढ़ी में (सात), सारण (425), भागलपुर (135), सुपौल (सात), मधुबनी (95), मधेपुरा (17), भोजपुर (81), गया (135), सीवान (3105), गोपालगंज (390), पटना (107), पूर्वी चंपारण (70), पश्चिम चंपारण (74), किशनगंज (25), मुजफ्फरपुर (173), रोहतास (13), समस्तीपुर (105), वैशाली (छह), दरभंगा (28), पूर्णिया (तीन), कटिहार (तीन), नवादा (43), बेगूसराय (सात) नालंदा (206), बक्सर (पांच), मुंगेर (18), अरवल (एक), जहानाबाद (20), कैमूर (12), बांका (चार), लखीसराय (एक), शिवहर (चार) और सहरसा (पांच) को ऑब्जर्वेशन में रखा गया है.

- इसमें से 327 लोगों ने अपना 14 दिनों का ऑब्जर्वेशन का समय पूरा कर लिया है.

मुंगेर / Coronavirus Bihar Lockdown Update : मुंगेर में कोरोना संदिग्ध बच्ची की मौत, आनन-फानन में मेडिकल टीम ने शव को दफनाया

मुंगेर : बिहार के मुंगेर में एक बार फिर स्वास्थ्य विभाग की लापरवाही सामने आयी है. कोरोना संदिग्ध बच्ची की मौत के बाद भी स्वास्थ्य विभाग ने उसका स्वाव टेस्ट के लिए नहीं भेजा. जब मामला तूल पकड़ा तो मेडिकल टीम को भेज कर आनन-फानन में बच्ची को दफनाया गया. लेकिन, जिला प्रशासन एवं स्वास्थ्य विभाग की इस लापरवाही को लेकर चर्चा का बाजार गर्म है.

बताया जाता है कि कासिम बाजार थाना क्षेत्र के हजरतगंज बाड़ा निवासी मो. जुबराशी ठेला चालक है. सोमवार की शाम उसकी 8 वर्षीय पुत्री की तबीयत अचानक खराब हो गयी. उसे ठेला पर लाद कर सदर अस्पताल ले जाया गया. उसे सर्दी, खांसी, बुखार के साथ ही सांस लेने में तकलीफ थी. ड‍्यूटी पर तैनात डॉ के. रंजन ने उसका इलाज किया और उसे अस्पताल में रोक लिया. लेकिन, उसकी तबीयत में कोई सुधार नहीं होने पर चिकित्सक ने उसे बेहतर इलाज के लिए भागलपुर रेफर कर दिया.

वहीं, मो. जुबरासी ने बताया कि वह काफी गरीब है और वह उस स्थिति में नहीं है कि बाहर जाकर उसका इलाज करवा सके. ऐसे में वह बाहर जाने से इन्कार कर दिया. पुन: वह ठेला पर बच्ची को लाद कर बच्ची को शाम 7 बजे वापस लेकर अपने घर चला गया. लेकिन, रात लगभग 9 बजे बच्ची की मौत हो गयी.

मेडिकल टीम ने दफनाया

बच्ची की मौत के बाद उस गली में लोगों के बीच खलबली मच गयी. कोई भी व्यक्ति उसके घर तक नहीं गया. लोगों में भय था कि कहीं बच्ची की मौत कोरोना वायरस से तो नहीं हुआ है. इसकी सूचना स्वास्थ्य विभाग व पुलिस प्रशासन को दिया गया. जिसके बाद प्रशासनिक महकमा में भी खलबली मच गयी.

मंगलवार की सुबह मेडिकल टीम उक्त व्यक्ति के घर पहुंची. लेकिन, बच्ची का न तो पोस्टमार्टम कराया गया और न ही बच्ची के लक्षण को देखते हुए उसका स्वाव जांच के लिए भेजा गया. तीन सदस्यीय मेडिकल टीम ने अच्छी तरह से मेडिकेट कर बच्ची को कब्रिस्तान में दफना दिया.

कोरोना पीड़ित व्यक्ति ने मृत बच्ची के पिता के ठेला का कई बार किया था प्रयोग

बताया जाता है कि नेशनल अस्पताल के जिस कर्मी में कोरोना वायरस पॉजिटिव मिला है. उसी गली में वह बच्ची भी रहती थी. स्थानीय लोगों की माने तो कोरोना पीड़ित व्यक्ति ने भी उसके पिता के ठेला को कई बार प्रयोग में लाया था. लेकिन, स्वास्थ्य विभाग की टीम ने इस ओर ध्यान नहीं देकर सीधे बच्ची को मेडिकल टीम गठित कर दफना दिया.

कहते हैं उपाधीक्ष

कसदर अस्पताल के उपाधीक्षक डॉ निरंजन कुमार ने बताया कि जब बच्ची का मेडिकल हिस्ट्री देखा गया तो बच्ची पिछले एक माह से बीमार थी. दुकान से दवा खरीद कर उसे उसके परिजन दे रहे थे. उसे खांसी, सर्दी व बुखार था. जब सोमवार को उसकी तबीयत खराब हुई तो उसे ठेला पर लाद कर उसके परिजन अस्पताल लाया था. उसे बाहर बेहतर इलाज के लिए भेजा जा रहा था. लेकिन, परिजन ठेला पर लाद कर बच्ची को घर लेकर चला गया. जहां रात में उसकी मौत हो गयी.



