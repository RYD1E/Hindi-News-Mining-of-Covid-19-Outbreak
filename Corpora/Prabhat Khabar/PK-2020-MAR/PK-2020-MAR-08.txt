केरल में कोरोना वायरस को लेकर हाई अर्ल्‍ट, देशभर में संक्रमित लोगों की संख्या 39 हुई
तिरुवनंतपुरम/नयी दिल्ली : केरल में कोरोना वायरस से संक्रमण के पांच नये मामले सामने आने के बाद भारत में इससे संक्रमित लोगों की संख्या रविवार को 39 हो गई. पिछले महीने इटली से आए केरल के एक दंपति और उसके बेटे और और उनके दो रिश्तेदारों को जांच में कोरोना वायरस से संक्रमित पाया गया.

केरल में प्रशासन ने अपनी यात्रा और संक्रमण की जानकारी छिपाने वाले लोगों के खिलाफ सख्त कार्रवाई की चेतावनी दी है, जिनपर मुकदमा भी चलाया जा सकता है. केरल की स्वास्थ्य मंत्री के के शैलजा ने कहा कि ये मामले सामने आने के बाद राज्य में अतिरिक्त सतर्कता बरती जा रही है.

राज्य को हाई अलर्ट पर रखा गया है. लगभग एक सप्ताह पहले इटली से लौटे दंपति और उसका बेटा हवाई अड्डे पर स्वास्थ्य जांच से बच निकले थे. इससे पहले भी राज्य में तीन लोग वायरस से संक्रमित पाए गए थे. कोरोना वायरस से सबसे अधिक प्रभावित चीन के वुहान से मेडिकल की पढ़ाई कर रहे उन तीनों छात्रों को इलाज के बाद अस्पताल से छुट्टी दे दी गई थी.

मंत्री ने कहा कि 29 फरवरी को वेनिस-दोहा कतर एयरलाइंस की क्यूआर 126 उड़ान और दोहा से कोच्चि आने वाली कतर एयरलाइंस की क्यूआर 514 उड़ान में संक्रमित परिवार के साथ यात्रा करने वाले सभी यात्रियों को स्वास्थ्य अधिकारियों के संपर्क में होना चाहिए.

क्यूआर 514 एक मार्च को सुबह 8.20 बजे कोच्चि पहुंची थी. एयरलाइंस ने एक बयान में कहा कि वह इस संबंध में भारतीय स्वास्थ्य अधिकारियों के साथ काम कर रही है. राज्य के स्वास्थ्य विभाग ने कहा कि अधिकारियों को अपनी यात्रा और बीमारी के लक्षणों के बारे में सूचित न करना अपराध माना जाएगा, जबकि राज्य पुलिस ने भी कहा कि अगर कोई भी इस तरह की जानकारी छिपाता है तो वह अवैध और दंडनीय है.

एक पुलिस विज्ञप्ति में कहा गया, उनके खिलाफ मुकदमा सहित सख्त कार्रवाई शुरू की जाएगी. इस संबंध में विभिन्न सरकारी एजेंसियों के निर्देशों का पालन किया जाना चाहिए. केरल सरकार ने सोमवार को आयोजित होने वाले महिलाओं के सबसे बड़े धार्मिक समागम अट्टुकल पोंगल को जारी रखने का निर्णय किया है लेकिन राज्य में कोरोना वायरस के पांच नये मामले सामने आने के बाद इसको लेकर नये दिशानिर्देश जारी किए हैं.

स्वास्थ्य मंत्री ने यहां संवाददाताओं से कहा कि प्रसिद्ध त्योहार के लिए महीनों से तैयारियां चल रही हैं इसलिए निर्णय किया गया है कि इसे जारी रखा जाए. स्वास्थ्य अधिकारियों ने कड़े निर्देश जारी किए हैं कि जिन लोगों में सर्दी, बुखार या वायरस का कोई लक्षण दिख रहा है उन्हें केवल अपने घर के बाहर ही ‘पोंगल करना चाहिए और भीड़भाड़ वाले स्थानों से बचना चाहिए.

मंत्री ने कहा कि लगभग एक सप्ताह पहले इटली से लौटे दंपति और उनका बेटा हवाई अड्डे पर स्वास्थ्य जांच से बच निकले थे. सभी पांचों लोग पथनमथिट्टा जिले के रन्नी के निवासी हैं. मंत्री ने कहा, फिलहाल उनकी हालत स्थिर है, लेकिन अतिरिक्त देखभाल की जरूरत है. मंत्री ने कहा कि करीब 50 वर्षीय दंपति ने अपने 24 वर्षीय बेटे के साथ 29 फरवरी को इटली से भारत के लिये उड़ान भरी थी जबकि दो अन्य लोग उनके संबंधी हैं.

वेनिस से लौटे तीन लोगों ने अधिकारियों को सूचित नहीं किया था कि वे इटली की यात्रा करके आए हैं. उन्होंने कहा कि एहतियाती तौर पर, परिवार के 90 वर्षीय दो सदस्यों को कोट्टायम मेडिकल कॉलेज अस्पताल में स्थानांतरित किया जाएगा. मंत्री ने कहा कि जब उनके ये दोनों संबंधी वायरस के लक्षणों के साथ अस्पताल गए तो स्वास्थ्य अधिकारियों को इटली से लौटने वाले लोगों के बारे में पता चला.

मंत्री ने कहा कि वे हवाई अड्डे पर जांच से बच निकले थे और शुरुआत में अस्पताल में भर्ती नहीं होना चाहते थे. उन्होंने कहा कि जब उन्होंने स्वास्थ्य अधिकारियों के साथ सहयोग करने से इनकार कर दिया तो उन्हें जबरदस्ती पथनमथिट्टा जनरल अस्पताल में भर्ती कराया गया. उन्हें पृथक एवं निगरानी में रखा गया है. मंत्री ने बताया कि उन्हें छह मार्च को अस्पताल में भर्ती कराया गया और शनिवार रात उनके वायरस से संक्रमित होने की पुष्टि हुई.

शैलजा ने कहा, इटली से लौटे परिवार ने अपनी यात्रा की जानकारी को स्वास्थ्य अधिकारियों से छिपाया. ऐसी कृत्यों को अपराध माना जाएगा. जो लोग ईरान, इटली, दक्षिण कोरिया और चीन जैसे देशों से आये हैं, उन्हें तुरंत स्वास्थ्य विभाग को सूचित करना चाहिए. भारत में कोविड-19 मामलों की संख्या बढ़कर 39 हो गई है, जो पिछले मंगलवार तक सिर्फ छह थी. इनमें 16 इतालवी पर्यटक शामिल हैं. इनमें केरल के उन तीन मरीजों को भी शामिल किया गया है, जिन्हें पिछले महीने ठीक होने के बाद अस्पताल से छुट्टी दे दी गई थी.

मंत्री ने कहा कि वायरस के किसी भी लक्षण वाले व्यक्तियों को अट्टुकल मंदिर परिसर में समागम से दूर रखना चाहिए. मंदिर के अधिकारियों को यह सुनिश्चित करने के लिए कहा गया कि बुखार या किसी अन्य लक्षण वाले लोग उत्सव में भाग न लें. मंत्री ने कहा कि मंदिर परिसर के पास चिकित्सा स्टाल और एम्बुलेंस तैनात रहेंगे और उत्सव का वीडियो बनाया जाएगा.

इस बीच, कोरोना वायरस के मद्देनजर 31 मार्च तक क्रूज जहाजों को प्रवेश न देने के केंद्र सरकार के निर्देश के बाद शनिवार को पनामा ध्वज वाले ‘एमएससी लिरिका' नामक एक क्रूज को न्यू मंगलोर बंदरगाह से वापस कर दिया गया. दोहा के रास्ते अमेरिका से यहां पहुंचे तमिलनाडु का 15 वर्षीय एक किशोर हवाई अड्डे पर मेडिकल जांच के दौरान बुखार से पीड़ित पाया गया जिसके बाद उसे निगरानी के लिए अस्पताल भेज दिया गया.

हवाई अड्डे के सूत्रों ने बताया कि इस लड़के में ज्वर से संबंधित लक्षण नजर आये जिसके बाद उसे राजीव गांधी सरकारी सामान्य अस्पताल भेज दिया गया. वह अपने पिता के साथ अमेरिका से पहुंचा था. हवाई अड्डे पर एक विशेष वार्ड में उसका परीक्षण किया गया. उसके बाद अधिकारियों ने उसे अस्पताल भेज दिया. सिक्किम के बाद, अरुणाचल प्रदेश सरकार ने कोरोना वायरस को फैलने से रोकने के लिए विदेशियों को जारी किए जाने वाले प्रोटेक्टेड एरिया परमिट (पीएपी) को अस्थायी तौर पर निलंबित करने का फैसला किया है.

अधिकारियों ने रविवार को बताया कि विदेशियों को राज्य में प्रवेश करने के लिए पीएपी की आवश्यकता होती है. अरुणाचल प्रदेश की सीमा चीन से लगती है. उन्होंने बताया कि मुख्य सचिव नरेश कुमार ने पीएपी जारी करने वाले सभी अधिकारियों को अगले आदेश तक परमिट जारी करने की प्रक्रिया निलंबित करने का निर्देश दिया है. सरकारी आदेश में कहा गया है, ऐसा पता चला है कि भारत में कोविड-19 के पॉजीटिव मामले सामने आए हैं और यह संख्या बढ़ रही है. ऐसा भी मालूम चला है कि भारत में कोरोना वायरस मुख्यत: उन पर्यटकों से फैला है जो हाल फिलहाल में विदेश गए थे या उन पर्यटकों से फैला है जो भारत आए थे.

इसमें कहा गया है, अरुणाचल प्रदेश में कोरोना वायरस को फैलने से रोकने के लिए प्रोटेक्टेड एरिया परमिट जारी करने की प्रक्रिया अस्थायी रूप से निलंबित करने का फैसला लिया गया है. देश भर के कई अस्पतालों में अलग वार्ड की सुविधाएं बढ़ाई जा रही हैं. कोरोना वायरस से निपटने के लिए सुविधाओं में बढ़ोतरी करते हुए केंद्रीय स्वास्थ्य मंत्रालय ने एम्स प्रशासन से कहा है कि नयी आपातकालीन शाखा के एक हिस्से में संदिग्ध कोविड- 19 रोगियों के लिए पृथक बिस्तर तैयार रखा जाए.

आधिकारिक सूत्रों ने कहा कि पृथक केंद्र में किसी भी समय करीब 20 रोगियों को रखने की व्यवस्था होगी और मामले के पॉजिटिव होने की पुष्टि होते ही संबंधित रोगी को उपचार के लिए एनसीआई झज्जर में स्थानांतरित कर दिया जाएगा. एक अलग से प्रवेश द्वार बनाया गया है जहां एंबुलेंस से रोगी आ सकेंगे. रोगियों के इतिहास और रोग की गंभीरता को देखते हुए उन्हें लाल, पीले एवं हरे मामले के तौर पर चिह्नित किया जाएगा.

इसके अलावा मंत्रालय ने झज्जर में राष्ट्रीय कैंसर संस्थान (एनसीआई) से कहा है कि वह अपनी पृथक बिस्तर क्षमता को वर्तमान में 25 सीटों से बढ़ाकर 125 कर दे. अधिकारी ने कहा कि पांडिचेरी में जवाहरलाल परास्नातक चिकित्सा शिक्षा और अनुसंधान (जिपमेर) से कहा गया है कि रोगियों को अलग-थलग रखने के लिए 13 बिस्तर तैयार रखें जबकि छह अन्य एम्स को निर्देश दिया गया है कि कोरोना वायरस के रोगियों के लिए 12- 15 पृथक बिस्तर तैयार रखें.

प्रधानमंत्री नरेन्द्र मोदी ने शनिवार को अधिकारियों के साथ बैठक में देश में कोरोना वायरस की स्थिति की समीक्षा की थी और उन्हें निर्देश दिया था कि पर्याप्त पृथक व्यवस्था के लिए जगहों की पहचान करें और अगर रोग अधिक फैलता है तो गहन उपचार की व्यवस्था करें. स्वास्थ्य मंत्रालय ने भी राज्यों से कहा है कि जिला, प्रखंड और गांव स्तरों पर त्वरित प्रतिक्रिया दल का गठन करें.

नवीनतम परामर्श के मुताबिक सभी अंतरराष्ट्रीय यात्रियों को चाहे वे किसी भी देश के हों, उनकी वैश्विक चिकित्सा जांच आवश्यक है. जांच की पर्याप्त व्यवस्था की गई है और वर्तमान में 21 हवाई अड्डों के अलावा नौ और हवाई अड्डों को इसमें शामिल किया गया है. इस प्रकार 30 हवाई अड्डों पर यात्रियों की जांच हो रही है. दिल्ली सरकार ने रविवार को कोरोना वायरस से निपटने के लिए एहतियाती कदम के तौर पर डीटीसी एवं कलस्टर बसों, मेट्रो और अस्पतालों को नियमित आधार पर संक्रमण मुक्त करने के आदेश दिए हैं.

दिल्ली के मुख्यमंत्री अरविंद केजरीवाल ने एक संवाददाता सम्मेलन में कहा कि दिल्ली में अभी तक कोरोना वायरस के तीन मामले सामने आये हैं और एक मामले की जांच की जा रही है. उन्होंने कहा कि कोरोना वायरस मरीजों के लिए 25 अस्पतालों में 168 पृथक बिस्तरों की व्यवस्था की गई है. उन्होंने दिल्ली के लोगों से अपील की कि यदि उनका कोई पड़ोसी पिछले 14 दिन में विदेश से लौटा है तो उन्हें सरकार को इसकी सूचना देनी चाहिए.

मुख्यमंत्री ने रविवार को राज्य कार्य बल की बैठक की अध्यक्षता की. उन्होंने कहा कि सरकार कोरोना वायरस से निपटने के लिए पूरी तरह से तैयार है और लोगों को घबराने की आवश्यकता नहीं है. उन्होंने कहा, डीटीसी, क्लस्टर बसों, दिल्ली मेट्रो और अस्पतालों को प्रतिदिन संक्रमण मुक्त करने के लिए एक आदेश जारी कर दिया गया है.

केंद्रीय स्वास्थ्य मंत्रालय ने 52 प्रयोगशालाओं में नमूनों की जांच की सुविधा शुरू की है, जबकि वायरस के इलाज और पहचान की क्षमता बढ़ाने के लिए नमूना संग्रह में मदद के लिए 57 प्रयोगशालाओं को नामित किया गया है. अधिकारियों ने बताया कि 6 मार्च तक 3,404 व्यक्तियों के कुल 4,058 नमूनों का परीक्षण किया गया है.

विश्वभर में कोरोना वायरस के मामलों की संख्या 1,05,800 से अधिक हो गई है, जिनमें 3,595 लोगों की मौत हो चुकी है. अब तक 95 देश इस महामारी से प्रभावित हो चुके हैं. चीन में इसके 80,695 मामले हैं, जिनमें से 3,097 लोगों की मौत चुकी है.
दो बच्चों की मां से मोबाइल पर बातचीत के बाद बनाया शारीरिक संंबंध, फिर दबाव में शादी और अब...
बिहारशरीफ : बिहार में नालंदा के बिहारशरीफ से एक युवक द्वारा शादीशुदा महिला से प्रेम, यौन उत्पीड़न, शादी और फिर धोखा देने का एक अनोखा मामला प्रकाश में आया है. जानकारी के मुताबिक, युवक ने पहले दो बच्चों की मां को शादी का झांसा देकर यौन शोषण किया. लेकिन, जब पीड़िता ने हो हल्ला की बात कही तो उसने युवती से शादी रचा लिया. इसके बाद युवक ने दूसरी शादी कर पहली पत्नी को मायके पहुंचा दिया है.

पीड़िता ने लगायी न्याय की गुहार

यह पूरा मामला जहानाबाद जिले के हुलासगंज थाना क्षेत्र के कोकरसा गांव से जुड़ा है. पीड़िता महिला रहुई थाना के तूफानगंज गांव की रहने वाली पूनम देवी है. इस संबंध में पीड़िता ने महिला थाने में शनिवार को प्राथमिकी दर्ज कर न्याय की गुहार लगायी है. दर्ज प्राथमिकी में पीड़िता ने कहा है कि कोकरसा गांव का शेम्पू कुमार उर्फ रवि कुमार उसका दूर का रिश्तेदार है. वह पहले उसके साथ मोबाइल से बातचीत करता था. धीरे-धीरे दोनों में नजदीकियां बढ़ी तो वह एक दिन उसके घर व मायके रहुई थाना के तूफानगंज गांव पहुंचा.

शादी के बाद कुछ समय तक ठीक ठाक चला, लेकिन फिर...

इसके बाद आरोपित शेम्पू ने उसे शादी का झांसा दिया और यौन शोषण किया. फिर शेम्पू ने गत 19 मार्च 2019 को उसके साथ शादी रचायी. इसके बाद कुछ समय तक ठीक ठाक चला. लेकिन, आरोपित शेम्पू ने गत 15 जनवरी 2020 को दूसरी शादी रचा ली और फिर उसे मायके लाकर छोड़ दिया. थक हार कर वह अंत में महिला थाना में प्राथमिकी दर्ज करायी है. इधर, महिला थानाध्यक्षा सीमा कुमारी ने बताया कि आरोपी की गिरफ्तारी के लिए आगे की प्रक्रिया पूरी की जा रही है.
भारत में कोरोना के तीन और मामले सामने आये, फेसबुक ने लंदन-सिंगापुर का ऑफिस बंद किया
नयी दिल्ली/लंदन : चीन में महामारी का रूप ले चुका कोरोना वायरस भारत में भी तेजी से पांव पसार रहा है. शनिवार को इस वायरस से लद्दाख में दो और तमिलनाडु में एक मरीज संक्रमित पाया गया. देश में अब तक 34 लोगों में कोरोना की पुष्टि हो चुकी है. लद्दाख के दोनों मरीज ईरान और तमिलनाडु का मरीज ओमान से लौटा है. वहीं, जम्मू-कश्मीर में एक और अमृतसर में दो और संदिग्ध मिले हैं. इनकी शुरुआती जांच रिपोर्ट पॉजिटिव है. संक्रमण को रोकने के लिए जम्मू-कश्मीर प्रशासन ने 31 मार्च तक प्राइमरी स्कूल को बंद रखने का आदेश दिया है.

साथ ही अपने सभी विभागों में बायोमीट्रिक अटेंडेंस पर रोक लगा दी है. इस बीच, प्रधानमंत्री नरेंद्र मोदी ने शनिवार को देश में कोरोना वायरस से उत्पन्न स्थिति की स्वास्थ्य एवं परिवार कल्याण मंत्रालय सहित अन्य मंत्रालयों के साथ उच्च स्तरीय बैठक कर समीक्षा की. उन्होंने अधिकारियों को सभी आवश्यक उपाय करने के निर्देश दिये हैं. इससे पहले, उन्होंने लोगों से कहा कि हैंडशेक के बजाय नमस्कार करना चाहिए, ताकि वायरस को फैलने से रोका जाए.

इधर, कोरोना के बढ़ते मामले के बीच फेसबुक ने अपना लंदन और सिंगापुर के कार्यालय को बंद कर दिया है. कंपनी के प्रवक्ता ने बताया कि सिंगापुर स्थित मरीना वन ऑफिस में शुक्रवार को एक कर्मचारी के कोरोना से संक्रमित होने की पुष्टि हुई है. हमने तत्काल प्रभावित हिस्से को बंद कर दिया है और कर्मचारियों को 13 मार्च तक घर से काम करने की सलाह दी गयी है. लंदन स्थित कार्यालय को बंद कर दिया गया है. इटली और दक्षिण कोरिया के कर्मियों को भरी घर से काम करने की सलाह दी गयी है.

कुवैत ने भारत समेत सात देशों की यात्रा पर लगाया बैन : कोरोना के चलते कुवैत के स्वास्थ्य अधिकारियों ने भारत समेत सात देशों की यात्रा पर प्रतिबंध लगा दिया है. इनमें बांग्लादेश, फिलीपींस, श्रीलंका, सीरिया, लेबनान और मिस्र भी शामिल हैं. भारत और कुवैत के बीच विमान सेवा भी रद्द कर दी गयी है. इस वजह से केरल के कोझीकोड एयरपोर्ट पर शनिवार को करीब 170 यात्री फंस गये. बाद में अधिकारियों ने इन्हें हालात की जानकारी देकर वापस भेजा. इधर, यूएइ में एक भारतीय समेत 15 और लोग इस वायरस से संक्रमित पाये गये हैं.

पीएम ने स्थिति की समीक्षा कर िदये आवश्यक उपाय के निर्देश, कश्मीर, कर्नाटक व यूपी में बयोमेट्रिक अटेंडेंस पर रोक लगी

भारत : 52 टेस्ट लैब तैयार 57 में नमूनों को रखा जायेगा

बिहार और झारखंड में एक-एक और पश्चिम बंगाल में दो टेस्ट लैब बने

3404 लोगों के 4058 नमूनों की जांच अब तक की जा चुकी है

सेना ने मिलिट्री अस्पतालों में आइसोलेशन वार्ड बनाने के निर्देश दिये

सभी केंद्रीय सशस्त्र पुलिस बल ने होली मिलन समारोह रद्द किया

ईरान से 108 भारतीयों के लार के नमूने भारत लाये गये, होगी जांच

इंडिगो ने 12 से 31 मार्च तक यात्रा की तिथि में बदलाव करने पर शुल्क माफ किया

अमेरिकी तट पर खड़े जहाज पर सवार 21 लोेग संक्रमित

अमेरिका के ऑस्टिन, टेक्सास और मियामी में फिल्म व संगीत कार्यक्रम रद्द

एप्पल, फेसबुक, अमेजन, नेटफ्लिक्स, ट्विटर और टिकटॉक जैसी कंपनियों ने अपने-अपने कार्यक्रम रद्द किये

इस्राइल शिखर सम्मेलन के दो प्रतिभागी संक्रमित मिले. वायरस से फ्लोरिडा में दो लोगों की मौत

यूएन ने नेपाल, भारत, इटली, जर्मनी समेत नौ देशों से शांति सेना की तैनाती में देरी करने को कहा

सिंगापुर में 13 नये मामलों के साथ अब तक 130 लोग संक्रमित पाये गये

चीन : अब तक 3,070 की मौत, 80,651 संक्रमित

महिलाओं की माहवारी पर भी रोक, दी गयी गर्भ निरोधक दवाएं, आक्रोश बढ़ा

चीन में कोरोना से शनिवार को 28 और लोगों की मौत हो गयी. यहां अब तक 3,070 लोगों की मौत हो चुकी है. वहीं, 80,651 लोग संक्रमित पाये गये हैं. इस बीच, कोरोना के खिलाफ जंग लड़ रहे चीन के तौर-तरीकों को लेकर महिला कार्यकर्ताओं के बीच गहरा आक्रोश पैदा हो गया है. वे माहवारी संबंधी उत्पाद न मिलने, खराब फिटिंग वाले सुरक्षात्मक सूट और सिर मुंडवाने जैसी समस्याओं से जूझ रही हैं. खबर है कि कुछ डॉक्टरों ने महिलाओं की माहवारी को टालने के लिए गर्भ निरोधक दवाएं तक दे दी हैं.

सऊदी : पवित्र काबा के चारों ओर के क्षेत्र को खोला गया

मक्का. सऊदी अरब ने शनिवार को मक्का की जामा मस्जिद में पवित्र काबा के चारों ओर के क्षेत्र को फिर से खोल दिया. इस इलाके को कोरोना फैलने से रोकने के लिए उठाये गये कदमों के तहत बंद कर दिया गया था.

पॉप स्टार केटी पेरी और ऑरलैंडो ब्लूम की शादी टली

कोरोना की वजह से पॉप स्टार केटी पेरी और अभिनेता ऑरलैंडो ब्लूम की जापान में होने वाली शादी टल गयी है. दोनों जून में शादी करने वाले थे.

ऑस्ट्रेलिया : टॉयलेट पेपर को ले भिड़ीं महिलाएं, एक-दूसरे के खींचे बाल

िसडनी. ऑस्ट्रेलिया में कोरोना के प्रकोप के बीच शनिवार को एक सुपरमार्केट में टॉयलेट पेपर की खरीदारी को लेकर तीन महिलाएं आपस में भिड़ गयीं. घटना का वीडियो सोशल मीडिया पर वायरल हो रहा है. वीडियो में सिडनी के एक किराना स्टोर में टॉयलेट पेपर को लेकर तीन महिलाएं दूसरे के बाल खींचती हुईं और चिल्लाती नजर आ रही हैं.

इस्राइल का दावा- कोरोना की दवा कुछ हफ्ते में बनकर हो जायेगी तैयार

इस्राइल की सरकार ने दावा किया है कि अगले कुछ हफ्ते में उनके वैज्ञानिक कोरोना वायरस की दवा तैयार कर लेंगे. 90 दिनों के अंदर ही यह दवा बाजार में भी उतार देंगे. मीडिया रिपोर्ट के मुताबिक, इस्राइल के द गैलिली रिसर्च इंस्टीट्यूट के वैज्ञानिक पिछले चार साल से इंफेक्स ब्रोंकाइटिस वायरस (आइबीवी) की दवा तैयार करने के लिए शोध कर रहे थे. यह एक ब्रोन्कियल बीमारी होती है, जो मुर्गियों में होती है. इसके इलाज के लिए वैज्ञानिकों ने सफलतापूर्वक दवा तैयार कर ली है.

इंस्टीट्यूट के वैज्ञानिक डॉ चेन कट्ज ने बताया कि यह दवा विशेष प्रकार के वायरस के इलाज में कारगर है. डॉ चेन ने कहा कि आइबीवी की दवा तैयार करने में सफलता मिलने के बाद हमारी टीम ने कोरोना को एक मॉडल केस के तौर पर लिया. हमने जब कोरोना के डीएनए की जांच की, तो पता चला की मुर्गियों में मिलने वाले वायरस से यह काफी हद तक मिलता है. इंसानों के लिए इसी तकनीक के आधार पर दवा तैयार किया गया. इसमें सफलता मिली है.

हर रोज फैल रहा वायरस

98 देशों को अपनी चपेट में लिया

104,158 लोग दुनिया भर में अब तक संक्रमित पाये गये

3,526 लोग दुनिया भर में अब तक अपनी जांच गंवा चुके हैं

58,559 लोग इलाज के बाद हो गये ठीक

पीएम की अपील - हैंडशेक नहीं, करें नमस्ते

प्रधानमंत्री नरेंद्र मोदी ने शनिवार को जन औषधि दिवस पर कहा कि कोरोना वायरस को लेकर मैं सभी देशवासियों से प्रार्थना करता हूं कि किसी भी तरह की अफवाह से बचें. कोई भी परेशानी होने पर तुरंत अपने डॉक्टर की सलाह लें. पूरी दुनिया आजकल नमस्ते की आदत डाल रही है. हमें भी आजकल हाथ मिलाने के बजाय, नमस्ते करना चाहिए.

वुहान में 48 घंटे में कोई नया केस नहीं, लगी रोक हटेगी

चीन ने संकेत दिया है कि वह जल्द ही हुबेई प्रांत पर लगायी गयी रोक को हटा देगी. हुबेई में जनवरी से लगभग 5.60 करोड़ लोग घरों में बंद हैं. लगातार दूसरे दिन प्रांत की राजधानी वुहान में कोई नया मामला दर्ज नहीं किया गया. इधर, फुजियान प्रांत स्थित 80 कमरों का होटल की इमारत गिर गयी है, जिसमें कोरोना के 70 संदिग्ध दब गये हैं.

ईरान : एक सांसद की हुई मौत, अब तक 21 लोगों की जा चुकी है जान

ईरान में कोरोना के चलते शनिवार को सांसद फतेमह रहबर (55) की मौत हो गयी. इस वायरस के चलते अब तक सात नेताओं और अधिकारियों की जान जा चुकी है. ईरान में कोरोना से 4,747 लोग संक्रमित हैं, जबकि 145 लोगों की मौत हो चुकी है. इस बीच, ईरान में कोरोना के संदिग्ध 108 भारतीय मरीजों की लार के नमूने लेकर ‘महान एयर’ का विमान शनिवार को तेहरान से नयी दिल्ली पहुंचा. साथ ही करीब 200 ईरानी वापसी की उड़ान से अपने देश गये.
