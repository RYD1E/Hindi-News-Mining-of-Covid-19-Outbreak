भारत में चार लोगों में हुई संक्रमण की पुष्टि, मरीजों की कुल संख्या 43

नयी दिल्ली : देश में कोरोना वायरस के चार नये मामले सामने आने के बाद सोमवार को संक्रमित लोगों की कुल संख्या 43 पर पहुंच गयी. स्वास्थ्य मंत्रालय के अधिकारियों ने बताया कि दिल्ली, उत्तर प्रदेश, जम्मू-कश्मीर और केरल के एर्णाकुलम से एक-एक नया मामला प्रकाश में आया है. उन्होंने बताया कि देश में कोरोना वायरस से अब तक किसी की भी मौत की खबर नहीं है.

मंत्रालय ने एक बयान जारी कर स्पष्ट किया कि रविवार को पश्चिम बंगाल के मुर्शिदाबाद जिले में अस्पताल के अलग वार्ड में जिस व्यक्ति की मौत हुई थी, वह कोविड-19 की जांच में निगेटिव पाया गया था. उसे सऊदी अरब से लौटने के बाद कोरोना वायरस के लक्षणों के संदेह में अस्पताल में भर्ती कराया गया था. दुनिया के 97 देशों में कोरोना वायरस से 1,10,041 लोग संक्रमित पाये गये हैं और इससे 3,825 लोगों की मौत हुई है.

आधिकारिक सूत्रों के अनुसार, भारत ने कहा है कि वह ईरान में फंसे भारतीय नागरिकों को वापस लाने के लिए सोमवार की रात वहां एक सैन्य परिवहन विमान भेजेगा. ईरान में लगभग 2,000 भारतीय रह रहे हैं, जहां सात हजार लोग इस वायरस से संक्रमित पाये गये है और 237 लोगों की मौत हुई है. भारत में नये मामलों के बारे में विस्तृत जानकारी देते हुए अधिकारियों ने बताया कि जम्मू में एक मामला सामने आया है.

मिली जानकारी के अनुसार, जम्मू के पीड़ित व्यक्ति ने ईरान की यात्रा की थी, जबकि उत्तर प्रदेश से रोगी आगरा के उन छह लोगों के संपर्क में आ गया था, जो कोरोना वायरस की जांच में पॉजिटिव पाये गये थे. दिल्ली स्वास्थ्य विभाग के अधिकारियों ने बताया कि दिल्ली के रोगी का कोई यात्रा इतिहास नहीं है और वह शहर से इस वायरस से पीड़ित एक अन्य रोगी के संपर्क में आ गया था. इससे पहले कुछ अधिकारियों ने कहा था कि रोगी ने इटली की यात्रा की थी.

दिल्ली में कोरोना वायरस से संक्रमण का चौथा मामला सामने आने के बीच केन्द्रीय स्वास्थ्य मंत्री हर्षवर्धन ने एक बैठक की अध्यक्षता की. बैठक में उपराज्यपाल अनिल बैजल, दिल्ली के मुख्यमंत्री अरविंद केजरीवाल और वरिष्ठ अधिकारी मौजूद थे. हर्षवर्धन ने पत्रकारों से कहा कि हम कोरोना वायरस की रोकथाम के लिए सभी राज्यों को व्यापक दिशा-निर्देश भेज रहे हैं और राज्य सरकारों से कहा गया है कि वे कोरोना वायरस से प्रभावी ढंग से निपटने के लिए प्रयोगशालाओं और निगरानी तंत्र को मजबूत कर प्रशासनिक अमले को भी सचेत एवं सक्रिय रखें.

अब तक 8,255 उड़ानों से आए 8,74,708 अंतरराष्ट्रीय यात्रियों की हवाईअड्डों पर जांच की गयी है, जिनमें से 1,921 यात्रियों में कोरोना वायरस के लक्षण नजर आये थे. इनमें से करीब 177 को अस्पताल में भर्ती कराया गया है, 33,599 यात्रियों को निगरानी में रखा गया है, जबकि 21,867 यात्रियों ने निगरानी अवधि पूरी कर ली है.

कोविड-19 की जांच के संबंध में लिए गए कुल 3,003 नमूनों में से 43 की जांच पॉजिटिव पायी गयी, जबकि 2,694 निगेटिव निकले. इनमें केरल के वे तीन मरीज भी थे, जिन्हें पिछले महीने सेहत में सुधार के बाद अस्पताल से छुट्टी दे दी गयी थी. कोविड-19 से निपटने के लिए केन्द्र की तैयारियों को बताते हुए केंद्रीय रसायन और उर्वरक मंत्री डीवी सदानंद गौड़ा ने बेंगलुरु में कहा कि दवाओं को बनाने के लिए अगले तीन महीने के लिए सक्रिय फार्मास्युटिकल संघटक (एपीआई) का पर्याप्त स्टॉक हैं. मंत्रालय ने लोगों से अपना यात्रा इतिहास स्पष्ट तौर पर बताने और स्व घोषणा वाले फॉर्म ठीक से भरने की अपील की है.

अधिकारियों ने बताया कि केरल के कोच्चि में तीन वर्षीय एक बालक कोरोना वायरस से संक्रमित पाया गया. उसके अभिभावक सात मार्च की सुबह छह बजे इटली से कोचीन अंतरराष्ट्रीय हवाई अड्डे पहुंचे थे. उन्होंने बताया कि वे थर्मल स्क्रीनिंग से गुजरे और बच्चे में इस बीमारी के लक्षणों का पता चला. परिवार को तुरंत कालामसेरी मेडिकल कॉलेज अस्पताल के आइसोलेशन वार्ड में भेजा गया.

अधिकारियों ने बताया कि अभिभावकों के नमूनों को भी जांच के लिए प्रयोगशाला भेजा गया. केरल से कोरोना वायरस के रविवार को पांच मामले दर्ज किये गये थे. इनमें से एक परिवार के तीन सदस्यों ने इटली की यात्रा की थी और उनके दो रिश्तेदार उनके संपर्क में आ गये थे. जम्मू में 63 वर्षीय एक महिला कोरोना वायरस से संक्रमित पायी गयी है. यह महिला उन दो रोगियों में शामिल हैं, जिन्हें सप्ताहांत में प्रशासन ने ‘हाई वायरल लोड मामले' घोषित किया था.

जम्मू में अधिकारियों ने बताया कि उनका सरकारी मेडिकल कॉलेज (जीएमसी) अस्पताल के आइसोलेशन वार्ड में इलाज चल रहा है और उनकी स्थिति स्थिर है. स्वास्थ्य विभाग के एक अधिकारी ने कहा कि महिला की जांच रिपोर्ट पॉजिटिव मिली है, जबकि एक अन्य मरीज की रिपोर्ट का इंतजार है.

अधिकारी ने बताया कि इन दोनों का इटली, दक्षिण कोरिया और ईरान की यात्रा इतिहास है. ये दोनों वहां भर्ती होने के तुरंत बाद बुधवार को अस्पताल के आइसोलेशन वार्ड से भाग गये थे, लेकिन इस घटना के कुछ ही घंटों बाद ये वापस आ गये थे. जम्मू-कश्मीर प्रशासन के प्रवक्ता रोहित कंसल ने कहा कि वे स्थिति पर नजर रख रहे हैं और 400 लोगों को जम्मू के सतवारी और सरवाल क्षेत्रों में निगरानी में रखा गया है.

सूत्रों ने बताया कि मेंगलुरु में दुबई से लौटे एक व्यक्ति को कोरोना वायरस के लक्षणों के बाद अस्पताल के आइसोलेशन वार्ड में भर्ती कराया गया था, जहां से वह लापता हो गया. कोरोना वायरस का असर होली के पर्व पर दिखाई दे रहा है. मंगलवार को होली का त्योहार मनाया जाएगा और इस वायरस के कारण कई लोगों ने अपने समारोहों को रद्द कर दिया है.

आइजोल से प्राप्त खबर के अनुसार, मिजोरम में कोरोना वायरस को फैलने से रोकने के लिए म्यामां और बांग्लादेश के साथ राज्य की सीमाओं को सील कर दिया जाएगा और विदेशियों के प्रवेश को प्रतिबंधित किया जाएगा. राज्य के एक शीर्ष अधिकारी ने सोमवार को यह जानकारी दी. मिजोरम म्यामां के साथ 510 किलोमीटर सीमा और बांग्लादेश के साथ 318 किलोमीटर सीमा साझा करता है.

राज्य के मुख्य सचिव लालनुनमाविया चुआंगो ने बताया कि मुख्यमंत्री जोरमथांगा द्वारा सोमवार को बुलायी गयी एक बैठक में यह निर्णय लिया गया कि कोरोना वायरस को फैलने से रोकने के लिए दोनों देशों की सीमाओं को सील किया जाएगा. हालांकि, किसी आपात स्थिति में वरिष्ठ अधिकारियों के लिए जोखावथार में म्यामां से प्रवेश की अनुमति दी जाएगी.

राज्य के स्वास्थ्य विभाग ने बताया कि कम से कम 67 लोगों को एहतियाती कदम उठाते हुए अपने घरों में अलग रखा गया है. हालांकि, उनमें कोरोना वायरस के कोई लक्षण दिखाई नहीं दिये है. शिलांग से प्राप्त रिपोर्ट के अनुसार, पूर्वोत्तर इंदिरा गांधी क्षेत्रीय स्वास्थ्य एवं चिकित्सा विज्ञान संस्थान में कोविड-19 संक्रमण मामले में एक 38 वर्षीय व्यक्ति को अलग रखा गया है.

राज्य के स्वास्थ्य आयुक्त और सचिव संपत कुमार ने एक बयान में बताया कि यह मरीज रविवार को दिल्ली से लौटा था और कफ तथा बुखार के लक्षणों के बाद उसे अस्पताल में भर्ती कराया गया था और उसे तत्काल आइसोलेशन वार्ड में स्थानांतरित किया गया. जिला प्रशासन ने लोगों से अपील की है कि वे घबराएं नहीं और शांत रहें. प्रशासन ने लोगों से राज्य स्वास्थ्य विभाग द्वारा दिये गये परामर्श का पालन करने को कहा है.

मुख्यमंत्री कोनराड के संगमा ने बताया कि राज्यभर में 13 अस्पतालों को कोरोना वायरस से लोगों के संक्रमित होने पर किसी भी स्थिति से निपटने के लिए आइसोलेशन वार्ड स्थापित करने को कहा है. कोहिमा से प्राप्त खबर के अनुसार, नगालैंड में कोरोना वायरस का कोई मामला नहीं है, लेकिन चीन और अन्य प्रभावित देशों की यात्रा करके आये 245 लोगों की निगरानी की जा रही है.

स्वास्थ्य और परिवार कल्याण (एचएफडब्ल्यू) विभाग के प्रमुख निदेशक डॉ विज़ोली जेड सुखरी ने बताया कि 245 लोगों को निगरानी में रखा गया है और 19 लोगों को पृथक रखा गया है, लेकिन इस समय केवल पांच लोगों को अलग रखा गया है.
 दुनियाभर में कोरोना वायरस से संक्रमित लोगों की संख्या 110,000 के पार
Mon, Mar 9, 2020, 9:01 AM IST
coronavirus outbreaks live: कोरोना वायरस का संक्रमण लगातार बढ़ता जा रहा है जिसने लोगों के मन में खौफ पैदा कर दिया है. वायरस के संक्रमण से इटली में ज‍हां अबतक 366 लोगों की जान गयी है, वहीं अमेरिका भी इससे अछूता नहीं है. अमेरिका में वायरस की चेपट में आकर 21 लोगों की मौत हो चुकी है. कोविड-19 से जुड़ी स्वास्थ्य घटनाओं को देखते हुए पीएम नरेंद्र मोदी का बांग्लादेश दौरा भी रद्द चुका है. कोरोना वायरस से जुड़े हर अपडेट के लिए बने रहें हमारे साथ...
Mon, Mar 9, 2020, 5:12 PM IST
दुनियाभर में कोरोना वायरस से संक्रमित लोगों की संख्या 110,000 के पार
Mon, Mar 9, 2020, 4:00 PM IST
कोरोना वायरस से निपटने के लिये केंद्र और दिल्ली सरकार तैयार, हर्षवर्धन के साथ केजरीवाल ने की बैठक
दिल्ली के मुख्यमंत्री अरविंद केजरीवाल ने सोमवार को कहा कि कोरोना वायरस से निपटने के लिए केंद्र और दिल्ली सरकार समन्वय के साथ काम कर रही है. केजरीवाल ने कोरोना वायरस से निपटने की तैयारियों को लेकर केंद्रीय स्वास्थ्य मंत्री हर्षवर्धन के साथ एक समीक्षा बैठक की
बैठक के बाद कहा, विदेशों से लौटने वाले लोगों की हवाई अड्डे पर स्क्रीनिंग की जा रही है. केजरीवाल ने कहा कि कोरोना वायरस फैलने से रोकने के लिए एहतियाती कदमों के बारे में लोगों को जागरुक करने के लिए एक अभियान चलाया जाएगा.
Mon, Mar 9, 2020, 3:05 PM IST
कतर ने भारत और 13 अन्य देशों के लोगों के प्रवेश पर पाबंदी लगाई
कोरोना वायरस के बढ़ते प्रकोप के बीच कतर ने भारत और 13 अन्य देशों से आने वाले लोगों के प्रवेश पर पाबंदी लगा दी है.
Mon, Mar 9, 2020, 2:24 PM IST
कर्नाटक के अस्पताल से कोरोना वायरस का संदिग्ध मरीज भागा
दुबई से यहां के हवाईअड्डे पर आये जिस व्यक्ति को कोरोना वायरस संक्रमण के संदेह में अस्पताल के पृथक वार्ड में भर्ती करवाया गया था, वह अस्पताल से भाग गया है. व्यक्ति रविवार को यहां आया, उसे तेज बुखार था और कोरोना वायरस संक्रमण के लक्षण भी उसमें नजर आये थे जिसके बाद उसे जिले के वेनलॉक अस्पताल में भर्ती करवाया गया. बताया जाता है कि उसने रात को अस्पताल के स्टाफ से झगड़ा किया. उसका कहना था कि वह संक्रमित नहीं है और यह कहते हुए अस्पताल से चला गया कि वह किसी निजी अस्पताल में अपना इलाज करवाएगा.
Mon, Mar 9, 2020, 1:54 PM IST
केजरीवाल और हर्षवर्धन की बैठक
कोरोना वायरस के बढ़ते संक्रमण के मद्देनजर दिल्ली सीएम अरविंद केजरीवाल और केंद्रीय स्वास्थ्य मंत्री डॉ. हर्षवर्धन के बीच बैठक हुई. इस बैठक में दिल्ली के उपराज्यपाल अनिल बैजल भी मौजूद थे. इधर, होलिका दहन के मौके पर मुंबई के वर्ली में कोरोना वायरस की थीम पर पुतला तैयार किया गया.
Mon, Mar 9, 2020, 12:37 PM IST
BCCI सूत्र ने कहा...
क्या कोरोना वायरस के कारण स्थगित किया जाएगा IPL ? इसपर भारतीय क्रिकेट कंट्रोल बोर्ड (BCCI) के सूत्र ने कहा है कि IPL में अभी समय है. अब तक कोई फैसला नहीं लिया गया है. हम स्थिति की निगरानी कर रहे हैं,हम पूरी सावधानी बरतेंगे.
Mon, Mar 9, 2020, 11:48 AM IST
तीन और नये मामले
सोमवार को कोरोना वायरस के तीन और नये पॉजिटिव केस सामने आये. ये मामले दिल्ली, उत्तर प्रदेश और जम्मू-कश्‍मीर से सामने आये हैं.
Mon, Mar 9, 2020, 10:50 AM IST
IPL पर संकट के बादल
कोरोना वायरस का असर IPL पर भी पड़ सकता है. महाराष्‍ट्र के स्वास्थ्‍य मंत्री ने IPL को इस बार स्थगित करने का सुझाव दिया है. उन्होंने कहा कि मैचों के दौरान भीड़ एकत्रित होती है जिससे कोरोना वायरस के फैलने का खतरा है. आपको बता दें कि 29 मार्च से IPL शुरू हो रहा है.
Mon, Mar 9, 2020, 10:36 AM IST
महाराष्ट्र में अस्पताल से मास्क चुराने के आरोप में फार्मासिस्ट गिरफ्तार
कोरोना वायारस से संक्रमण के भय के बीच महाराष्ट्र के पुणे स्थित एक प्रतिष्ठित अस्पताल के फर्मासिस्ट को कथित रूप से करीब 35,000 रुपये मूल्य के मास्क और दवाएं चोरी करने के आरोप में गिरफ्तार किया गया है. कोरेगांव पार्क पुलिस थाने के अधिकारी ने बताया कि 28 वर्षीय आरोपी ने शनिवार को अस्पताल के दवाखाने से मास्क, इंजेशक्शन, गोलियां और मरहम की चोरी की जिसकी कुल कीमत 35,750 रुपये है. उन्होंने बताया कि आरोपी के खिलाफ भारतीय दंड संहिता के तहत मामला दर्ज किया गया है.
Mon, Mar 9, 2020, 10:12 AM IST
बच्ची को रखा गया आइसोलेशन वॉर्ड में
केरल में संक्रमित पाये गये बच्चे को एर्नाकुलम मेडिकल कॉलेज के आइसोलेशन वॉर्ड में रखा गया है. इस संबंध में एर्नाकुलम जिला चिकित्सा अधिकारी डॉ. एनके कुट्टप्पन ने बताया किया बच्चा अपने माता-पिता के साथ इटली से 7 मार्च को कोच्चि पहुंची थी. एयरपोर्ट पर स्क्रीनिंग के बाद उसे मेडिकल कॉलेज में ट्रांसफर कर दिया गया. बच्चे के माता-पिता पिता को मेडिकल कॉलेज के आइसोलेशन वार्ड में रखा गया है. जांच जारी है.
Mon, Mar 9, 2020, 9:43 AM IST
केरल में मिला एक और मामला
केरल में एक तीन साल की बच्ची भी कोरोना वायरस से संक्रमित पायी गयी है. बताया जा रहा है कि बच्ची का परिवार हाल ही में इटली से लौटा था. परिवार के सभी 5 सदस्य कोरोना वायरस से संक्रमित हैं. इसी के साथ केरल में कोरोना के मामले बढ़कर 9 हो गये हैं जबकि भारत में इससे संक्रमित मरीज की संख्‍या 40 हो गयी है.
Mon, Mar 9, 2020, 9:10 AM IST
अमेरिका में 21 की मौत
खतरनाक कोरोना वायरस के कारण अमेरिका में अब तक कम से कम 21 लोगों की मौत हो चुकी है. कैलिफॉर्निया के गवर्नर गैविन न्यूसम ने रविवार को एक प्रेस कॉन्फ्रेंस में जानकारी दी कि ग्रैंड प्रिंसेस क्रूज शिप में कम से कम 21 लोग कोरोना से संक्रमित हैं जो आज यानी सोमवार को ऑकलैंड पहुंच सकते हैं. आपको बता दें कि अमेरिका में कम से कम 550 लोग कोरोना वायरस टेस्ट में पॉजिटिव पाये गये हैं. इसमें 70 लोग शामिल हैं जिन्हें अमेरिका में वापस लाया गया था. इधर , इटली की एक चौथाई आबादी इस समय घरों में कैद है. इनमें कोरोना वायरस के संक्रमण का खौफ है.
Mon, Mar 9, 2020, 9:10 AM IST
केजरीवाल करेंगे हर्षवर्धन से मुलाकात
दिल्ली के मुख्यमंत्री अरविंद केजरीवाल सोमवार को केंद्रीय स्वास्थ्य मंत्री डॉ. हर्षवर्धन से राजभवन में मुलाकात करेंगे. इधर , कर्नाटक के प्राथमिक और माध्यमिक शिक्षा मंत्री एस. सुरेश कुमार ने कहा है कि स्वास्थ्य आयुक्त की सलाह के मुताबिक, बेंगलुरु उत्तर, दक्षिण और ग्रामीण जिलों में लोअर और अपर किंडरगार्टन कक्षाओं के लिए छुट्टी घोषित कर दी गयी.
Mon, Mar 9, 2020, 9:01 AM IST
चीन में 22 और लोगों की मौत, मृतकों का आंकड़ा 3,119 हुआ
चीन में कोरोना वायरस की वजह से सोमवार को 22 और लोगों की मौत हो गयी हालांकि जनवरी से इस महामारी के आंकड़ों के सामने आने के लिहाज से सबसे कम नए मामले दर्ज हुए. राष्ट्रीय स्वास्थ्य आयोग ने कहा कि देश भर में 40 नये मामले मिले जिनमें से अधिकांश हुबेई से थे जहां इस बीमारी का प्रकोप सबसे ज्यादा है. सोमवार को इस बीमारी के कारण मरने वाले 22 लोगों में से 21 हुबेई से थे. देश में कोरोना वायरस के कारण अब तक 3,119 लोगों की जान जा चुकी है. चीन में इस बीमारी से 80,700 से ज्यादा लोग संक्रमित हैं.
Mon, Mar 9, 2020, 9:01 AM IST
एक ही दिन में 133 की मौत इटली में दहशत
कोरोना वायरस इटली में अपना कहर बरपा रहा है. यहां एक ही दिन में 133 लोगों की मौत हो गयी, जिससे देश में मृतकों की कुल संख्या 366 पहुंच चुकी है. एक दिन में संक्रमण के 1,492 मामले सामने आने के बाद इटली के लोग दहशत में हैं. यहां दो करोड़ से ज्यादा मास्क के आर्डर दिये गये हैं.
होलिका में कपूर, चिरायता जैसी सामग्रियों के जलाने से रूकेगा कोरोना ?
कुछ लोगों की मानें तो कोरोना के कहर से बचना के ये सबसे सटीक उपाय है. उनका मानना है कि इन सामग्रियों के जलाने से वातावरण की शुद्धि होगी. होलिका दहन वाले स्थान के आसपास ऐसा करने से वहां मौजूद सभी तरह के वायरस नष्ट हो जाएंगे.

लेकिन कुछ स्वास्थ्य चिकित्सकों ने इसे सिरे से नकारते हुए कहा कि, यह खबर बिल्कुल गलत हैं. चिरयता शरीर के अंदर ही जाकर शरीर में फैले किटाणुओं को नष्ट करता है, जलाने से नहीं. कपूर जलाने से वातावरण की शुद्धि वाली खबर भी बहुत हद तक गलत है.

आयुर्वेद में भी धूपन-करम प्रक्रिया से होता है वातावरण शुद्ध
इसके अलावा झारखंड आयुष की डॉक्टर वर्तिका की मानें तो जिस तरह पेस्ट-कंट्रोल करके जीवाणुओं को घरों से भगाया जाता है उसी तरह, आयुर्वेद में भी धूपन-करम नाम की प्रक्रिया होती है जिसके करने से वातावरण शुद्ध होता है. यह हवण के रूप में किया जाता है. इसमें नीम, चिरायता, कपूर जैसे सामग्रियों को इस्तेमाल कर वातावरण को शुद्ध किया जाता हैं.

जानें होलिका दहन के शुभ मुहूर्त के बारे में
होली के मूड में देश रंग चुका है. कल रंगों का त्योहार होली मनाया जायेगा. उससे पहले अभी कुछ ही देर में होलिकादहन होना हैं. होली में जितना महत्व रंगों का है, उतना ही होलिकादहन का है. इसको कर शहर के लगभग सभी इलाकों में सार्वजनिक स्थल पर होलिका इकट्ठा की गयी है. इसका शुभ मुहूर्त रात 11 बज कर 26 मिनट पर है. पंडित डॉ श्रीपति त्रिपाठी ने बताया कि इस दिन पूर्णिमा तिथि होने से चंद्रमा का प्रभाव ज्यादा बन रहा है. इस दिन भद्रा का वास पृथ्वी पर रहेगा. लेकिन भद्राकाल रविवार की रात्रि 1.40 मिनट से शुरू होकर दोपहर 12.32 तक रहेगा. वहीं, शाम को प्रदोष काल में होलिका दहन के समय भद्राकाल नहीं होने से होलिका दहन शुभ फल देने वाला रहेगा.

अनाज से हवन करने की परंपरा : पंडित त्रिपाठी के मुताबिक होलिका दहन का दिन इच्छित कामनाओं की पूर्ति करने के लिए श्रेष्ठ माना गया है. होलिका शब्द संस्कृत से लिया गया है, जिसका अर्थ भूना हुआ अनाज होता है. होलिका दहन में अनाज से हवन करने की परंपरा है. चौक-चौराहों पर इकट्ठी लकड़ियों में अगजा प्रज्वलित कर जल, चावल, फूल, कच्चा सूत, हल्दी, मूंग व गेहूं की बालियां को इसमें डाल होलिका दहन होता है.

होलिका में सूखी लकड़ियों का ही करें इस्तेमाल : होलिका दहन को लेकर शहर के कई चौक-चौराहों और मोहल्लों में पुरानी सामग्रियां इकट्ठा की गयी हैं. इनमें टूटी लकड़ियों के साथ ही कांटेदार झाड़ियां व पत्ते आदि शामिल हैं.

कुछ जगहों पर टायर-ट्यूब जैसी सामग्रियां भी होलिका में डाल दी गयी हैं, जिनसे प्रदूषण होता है. प्रशासन ने भी इनसे बचने की अपील की है. ग्रंथों के अनुसार होलिका दहन में गाय के गोबर से बने कंडे और कुछ चुने हुए पेड़ों की लकड़ियों को ही जलाना चाहिए. क्योंकि धार्मिक दृष्टि से भी पेड़ों पर किसी न किसी देवता का अधिपत्य होता है. उनमें देवी-देवताओं का वास माना जाता है. हिंदी साल की शुरुआत भी होलिका दहन के बाद से ही शुरू होती है.

होलिकादहन का वैज्ञानिक दृष्टिकोण : इसके कई वैज्ञानिक दृष्टिकोण हैं. ग्रीष्म ऋतु का आगमन हो जाता है. वहीं, खेतों में फसलों की कटाई हो जाती है. इसके बाद खेत-खलिहानों के सूखे पत्तों के ढेर लग जाते हैं. ऐसे में गरमी से राहत पाने के लिए ठंडी हवा व छांवदार जगहों की शरण ले सकें. इसके लिए होलिका दहन पर सूखे पेड़ व पत्तों को जला कर सफाई की जाती है. अग्नि के साथ कई मौसमी कीट-पतंगे भी जल जाते हैं. इससे पूरी तरह से मौसम के अनुकूल हम वातावरण का निर्माण कर पाते हैं.

शुभ मुहूर्त रात 11:26 बजे पर भद्राकाल रविवार की रात्रि 1.40 मिनट से दोपहर 12.32 तक रहेगा.
