Coronavirus प्रभावित वुहान से लौटे छात्र ने सुनायी आपबीती : कहा - भूतहा बन गया है शहर, सड़कें वीरान
औरंगाबाद : चीन के वुहान शहर से हाल ही में लौटे एक छात्र ने जब वहां के हालात के बारे में बताना शुरू किया, तो ऐसा लगा जैसे कि वह किसी फिल्म के ‘भूतहा' शहर की बात कर रहा हो. उसने बताया कि पूरा शहर वीरान पड़ा हुआ है, सड़कें और गलियां सुनसान हैं, सार्वजनिक परिवहन बिल्कुल न के बराबर दिख रहे हैं. वुहान के पास स्थित एक विश्वविद्यालय से एमबीबीएस की पढ़ाई करने वाले छात्र आशीष कुर्मे ने बताया कि कोरोना वायरस संक्रमण का पहला मामला 8 दिसंबर, 2019 को आया था, लेकिन उसके इस कदर फैल जाने की सूचना उन्हें जनवरी के पहले हफ्ते में मिली.

महाराष्ट्र में लातूर जिला निवासी आशीष कुर्मे भी उन भारतीयों में शुमार थे, जिन्हें वायरस का खतरा बढ़ने के बाद चीन से वापस लाया गया था. कुर्मे ने बताया कि शुरुआत में शहर में कहीं भी आने-जाने पर रोक नहीं थी, लेकिन कोरोना के मामले बढ़ने के साथ ही सबकुछ बंद कर दिया गया. आवाजाही पर प्रतिबंध लगा दिया गया. एक मराठी समाचार चैनल से गुरुवार रात को बातचीत में कुर्मे ने बताया कि विश्वविद्यालय में 27 दिसंबर, 2019 से 3 जनवरी, 2020 के बीच परीक्षाएं हुईं.

उन्होंने कहा कि पहला मामला आठ दिसंबर को सामने आया, लेकिन उन्हें इसकी जानकारी जनवरी के पहले हफ्ते में हुई. कुर्मे ने दावा किया कि वुहान की सड़कों पर लाशें पड़ी होने की वीडियो पूरी तरह फर्जी हैं. उन्होंने कहा कि भारत आने के बाद मुझे ऐसे वीडियो का पता चला. उन्होंने कहा कि जनवरी के पहले हफ्ते से ही प्रतिदिन शरीर के तापमान की निगरानी शुरू कर दी गयी थी. हम लोग आराम से घूम रहे थे और मैं 23 जनवरी तक अपने दोस्तों के पास और बाजार भी गया, लेकिन इस दिन तालाबंदी की घोषणा की गयी और हमारी आवाजाही रोक दी गयी.

कुर्मे ने बताया कि हमें अपने घरों में बंद कर दिया गया और हमारे शिक्षकों ने हमारी जरूरतों का ध्यान रखा. जब तक हम वहां थे, किसी चीनी नागरिक को हमारे कैंपस में प्रवेश करने की इजाजत नहीं थी. हालात बिगड़ने के बाद हमने घर लौटने का फैसला किया. कुर्मे ने कहा कि हमें मास्क दिये गसे थे. तालाबंदी के बाद हमारे स्वास्थ्य की कड़ी निगरानी की जा रही थी. हमने भारत वापस जाने का फैसला किया, लेकिन पता चला कि वुहान हवाईअड्डा बंद है.

एमबीबीएस छात्र ने बताया कि बीजिंग स्थित भारतीय उच्चायोग ने बस का इंतजाम किया और हमें हवाईअड्डे लाया गया. उन्होंने बताया कि वापस आने के बाद मुझे 14 दिनों के लिए अलग रखा गया और निगरानी पूरी होने के बाद घर (लातूर) भेज दिया गया. कोरोना वायरस से सर्वाधिक प्रभावित चीन में इसके चलते तीन हजार से अधिक लोगों की मौत हो चुकी है.
कोरोना का कहर: टूट रही है अर्थव्यवस्था की कमर, भारत का 34.8 करोड़ डॉलर का व्यापार हो सकता है प्रभावित
कोरोना वायरस से भारत का 34.8 करोड़ डॉलर का व्यापार प्रभावित होने की आशंका है. संयुक्त राष्ट्र की एक रिपोर्ट के अनुसार कोरोना की वजह से आर्थिक तौर पर प्रभावित होने वाले शीर्ष 15 देशों में भारत भी शामिल है. यह रिपोर्ट विकास और व्यापार पर संयुक्त राष्ट्र के सम्मेलन (अंकटाड) ने प्रकाशित की है. इस वायरस का असर चीन के मैन्युफैक्चरिंग इंडस्ट्री पर पड़ा है. इससे दुनियाभर की आपूर्ति श्रृंखलाओं के निर्यात में 50 अरब डॉलर की कमी आने की आशंका है. इसकी वजह से मशीनरी, वाहन और संचार उपकरण विनिर्माण क्षेत्र सबसे अधिक प्रभावित हुए हैं. भारत का 34.8 करोड़ डॉलर का व्यापार प्रभावित होने की आशंका है.

एयरलाइंस को राजस्व में 113 अरब डॉलर की चपत संभव : आइएटीए
अंतरराष्ट्रीय हवाई परिवहन संघ ने कहा कि नये कोरोना वायरस के प्रभाव से एयरलाइन उद्योग को 2020 में राजस्व में 113 अरब डॉलर की चपत लग सकती है. आइएटीए ने कहा कि मौजूदा हालातों में एयर इंडिया का विनिवेश मुश्किल हो सकता है. विभिन्न देशों ने यात्रा प्रतिबंध लगाये हैं. भारतीय कंपनियों का हवाई बाजार प्रभावित हुआ है.

कोरोना की वजह से होली पर चीन के सामान के खरीदार नहीं : कैट
नयी दिल्ली. कोरोना वायरस के डर से इस साल होली पर उपभोक्ताओं के साथ-साथ व्यापारी भी चीन से आयातित सामान खरीदने में हिचकिचा रहे हैं. व्यापारियों के संगठन कनफेडरेशन आफ आल इंडिया ट्रेडर्स (कैट) ने कहा कि अन्य राज्यों के व्यापारी दिल्ली में होली की खरीदारी के लिए नहीं आ रहे हैं.

इंडोनेशिया को हो सकता है 31.2 करोड़ डॉलर का नुकसान
यूरोपीय संघ 15.6 अरब डॉलर

अमेरिका 5.8 अरब डॉलर

जापान 5.2 अरब डॉलर

दक्षिण कोरिया 3.8 अरब डॉलर

ताइवान 2.6 अरब डॉलर

वियतनाम 2.3 अरब डॉलर

इंडोनेशिया 31.2 करोड़ डॉलर

भारत को इन क्षेत्रों में हो रहा नुकसान
रसायन क्षेत्र 12.9 करोड़ डॉलर

कपड़ा क्षेत्र 6.4 करोड़ डॉलर

वाहन क्षेत्र 3.4 करोड़ डॉलर

इलेक्ट्रिक मशीनरी क्षेत्र 1.2 करोड़ डॉलर

चर्म उत्पाद क्षेत्र 1.3 करोड़ डॉलर

धातु उत्पाद क्षेत्र 2.7 करोड़ डॉलर
दिल्ली में एक और को कोरोना ने लिया चपेट में, संख्‍या बढ़कर हुई 31
चीन के मुकाबले अब दुनिया के अन्य देशों में कोरोना वायरस ज्यादा तेजी से फैल रहा है. भारत में भी इसके रोज नये मामले सामने आ रहे हैं. शुक्रवार को थाईलैंड और मलेशिया की यात्रा करने वाला दिल्ली का व्यक्ति कोरोना वायरस से संक्रमित पाया गया है. इसके साथ ही भारत में कोरोना वायरस से संक्रमित लोगों की संख्या बढ़कर 31 हो गयी है. स्वास्थ्य मंत्रालय के अधिकारियों ने यह जानकारी दी. दिल्ली में कोरोना वायरस का यह तीसरा मामला है.

स्वास्थ्य मंत्रालय के एक अधिकारी ने बताया कि एक और व्यक्ति कोरोना वायरस से संक्रमित पाया गया है. वह दिल्ली का रहने वाला है और थाईलैंड तथा मलेशिया की यात्रा कर चुका है. उसकी तबीयत स्थिर है और उसकी निगरानी की जा रही है. भारत में कोरोना वायरस से संक्रमित लोगों की संख्या अब 31 हो गयी है.

इधर, नागर विमानन मंत्री हरदीप सिंह पुरी ने कहा है कि हम कोरोनो वायरस के प्रकोप के बीच यात्रियों की जांच और मामलों पर निगरानी रखने के लिये पूरी तरह तैयार हैं.हालांकि, भारत में इस वायरस के प्रसार की गति उतनी तेज नहीं है. इससे पहले गुरुवार को गाजियाबाद में कोरोना का एक नया मामला सामने आया था जिसके साथ ही देश में इससे संक्रमित लोगों की संख्या बढ़ कर 30 हो गयी थी जो आज बढ़कर 31 हो चुकी है. गाजियाबाद के जिस शख्स में कोरोना की पुष्टि हुई है, वह ईरान से लौटा है.

सरकार चौकस
इस बीच, देश में बढ़ते मामले को लेकर सरकार चौकस है. केंद्र सरकार ने सभी राज्यों से जिला, प्रखंड और गांव स्तरों पर त्वरित कार्रवाई टीम बनाने को कहा है. इस टीम में स्वास्थ्य अधिकारी शामिल होंगे, जो संक्रमित व्यक्ति के घर के तीन किमी के दायरे में हर परिवार की जांच करेंगे. वायरस को फैलने से रोकने के लिए दिल्ली सहित कई राज्यों में बायोमीट्रिक सिस्टम से हाजिरी बनाने पर रोक लगा दी गयी है. दिल्ली में 31 मार्च तक सभी प्राथमिक स्कूल बंद कर दिये गये हैं.

मशहूर मुगल गार्डन बंद
उधर, राष्ट्रपति भवन का मशहूर मुगल गार्डन भी शनिवार से आम लोगों के लिए बंद कर दिया गया है. वायरस के बढ़ते प्रकोप को देखते हुए प्रधानमंत्री नरेंद्र मोदी की बेल्जियम यात्रा स्थगित कर दी गयी है. मोदी वहां यूरोपीयन यूनियन और भारत के बीच होने वाले शिखर सम्मेलन में हिस्सा लेने वाले थे. इस बीच केंद्रीय स्वास्थ्य मंत्री डॉ हर्षवर्धन ने गुरुवार को संसद में बताया कि देश में संक्रमित मिले 30 मरीजों की निगरानी की जा रही है. इन मामलों पर नजर रखने के लिए मंत्रियों का एक समूह बनाया गया है. विदेशों से आने वाले सभी यात्रियों की 21 एयरपोर्ट और 12 बंदरगाहों पर स्क्रीनिंग की जा रही है. इनके फोन नंबर और पते नोट किये जा रहे हैं.

ये भी पढ़ें
घबराएं नहीं, 94% मरीज हो चुके हैं ठीक

87 देश अब तक इस वायरस की चपेट में

97,035 लोग दुनिया भर में संक्रमित हुए हैं

53,983 लोग अब तक इस बीमारी से ठीक हो चुके हैं

3,311 लोगों की ही मौत हुई है

खेल पर भी असर
भारतीय तीरंदाजी टीम एशिया कप से हटी, बैंकॉक में होना है टूर्नामेंट

गुरुग्राम में महिला मैराथन स्थगित, आठ को होना था

ताजा परामर्श
ताजा परामर्श के अनुसार किसी भी देश से आने वाले विदेशी यात्री को चिकित्सा जांच से गुजरना अनिवार्य है. इसके लिये पर्याप्त जांच उपाय किये गये हैं और कुल संख्या 30 हवाई अड्डों पर यात्रियों की जांच की जा रही है. स्वास्थ्य मंत्रालय ने विश्व स्वास्थ्य संगठन (डबल्यूएचओ) के सहयोग से कोविड-19 पर एक दिवसीय राष्ट्रीय-स्तरीय प्रशिक्षण कार्यक्रम भी आयोजित किया है. प्रशिक्षण कार्यक्रम में सभी राज्यों और रेलवे, रक्षा तथा अर्धसैनिक बलों के अस्पतालों के 280 स्वास्थ्य अधिकारी हिस्सा ले रहे हैं.
