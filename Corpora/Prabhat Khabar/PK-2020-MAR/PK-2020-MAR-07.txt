चीन में कोरोना वायरस से पीड़ित मरीजों से भरी इमारत ढही, 70 लोग मलबे में दबे
बीजिंग : चीन के क्वांझू शहर में शनिवार को एक होटल की इमारत गिरने से 70 लोग मलबे में दब गए. सरकारी मीडिया के मुताबिक इस होटल का इस्तेमाल कोरोना वायरस के संदिग्ध संक्रमितों को पृथक रखने के लिए किया जा रहा था.

यहां की सरकारी मीडिया के मुताबिक फुजियान प्रांत स्थित 80 कमरों के होटल की इमारत स्थानीय समयानुसार शाम करीब साढ़े सात बजे गिरी. बाद में बचाव दल ने 33 लोगों को मलबे से बाहर निकाल लिया है.

समाचार एजेंसी शिन्हुआ के मुताबिक 70 लोग अब भी मलबे में दबे हैं. एजेंसी ने बताया कि होटल में उन लोगों को पृथक कर रखा गया था जो कोरोना वायरस से संक्रमित लोगों के संपर्क में आये थे.

शिन्हुआ के मुताबिक बचाव एवं राहत कार्य के लिए 147 सदस्यीय दल को भेजा गया है और मलबे में दबे लोगों को निकालने की कोशिशें जारी हैं. उल्लेखनीय है कि कोरोना वायरस से इनसानों में संक्रमण की शुरुआत पिछले साल दिसंबर में चीन के ही वुहान शहर में हुई थी और अबतक इससे दुनिया में करीब 3,500 लोगों की मौत हो चुकी है.
कोरोना को हराने के लिए मोदी सरकार ने उठाया बड़ा कदम, जानें...
नयी दिल्ली : आप किसी को कॉल करें और आपको रिंगटोन की जगह कोरोना वायरस को लेकर एक जागरुकता संदेश सुनाई दे, तो चौंकिएगा नहीं. क्‍योंकि दूरसंचार विभाग ने व्यापक स्तर पर लोगों को कोरोना वायरस के प्रति जागरुक करने का ध्यान रखते हुए दूरसंचार कंपनियों को इससे जुड़ा एक ऑडियो संदेश दिया है और उसे रिंगटोन की जगह सुनाने का निर्देश जारी किया है.

दूरसंचार विभाग (डीओटी) ने शुक्रवार को दूरसंचार सेवाप्रदाता कंपनियों को भेजे एक ईमेल में कहा है कि अगले आदेश तक इस ऑडियो संदेश का इस्तेमाल ‘रिंग बैक टोन' के रूप में किया जाए. एक दूरसंचार सेवाप्रदाता कंपनी ने कहा कि यह ऑडियो संदेश उन नंबरों पर उपलब्ध नहीं होगा, जहां ग्राहक कॉलर टोन के लिए भुगतान कर रहे हैं.

कोरोना वायरस को फैलने से रोकने के लिए कॉरपोरेट जगत अलग-अलग उपाय कर रहा है. पेटीएम, ट्विटर जैसी कुछ कंपनियों ने जहां अपने कर्मचारियों को घर से काम करने का विकल्प दिया है, वहीं रिलायंस जियो के कर्मचारियों की उपस्थिति के लिए बायोमेट्रिक प्रणाली को रोकने की भी खबर है. ओला ने अपने साझेदार ड्राइवरों को सैनिटाइजर और मास्क देने की शुरुआत की है.
#Coronavirus की स्थिति जानने के लिए PM Modi ने की समीक्षा बैठक, मंत्रियों और अधिकारियों के दिये जरूरी निर्देश
नयी दिल्ली : Coronavirus (COVID 19) : प्रधानमंत्री नरेंद्र मोदी ने शनिवार को देश में कोरोना वायरस से उत्पन्न स्थिति की स्वास्थ्य एवं परिवार कल्याण मंत्रालय सहित अन्य मंत्रालयों के साथ उच्च स्तरीय बैठक कर समीक्षा की. इस दौरान उन्होंने अधिकारियों को वायरस के और अधिक फैलने की स्थिति में संदिग्धों एवं मरीजों को अलग रखने के उपयुक्त स्थानों की पहचान कर इनकी उचित देखभाल के लिए सभी जरूरी उपाय करने के निर्देश दिये.

मंत्रालय द्वारा जारी बयान के अनुसार, बैठक में मोदी ने विशेषज्ञों की राय के हवाले से कहा कि लोगों को बड़े पैमाने पर भीड़ में एकत्र होने से यथासंभव बचने का परामर्श देना चाहिए. साथ ही, लोगों को इस बात से अवगत भी कराना चाहिए कि इस स्थिति में उन्हें क्या करना चाहिए और क्या नहीं करना चाहिए.

प्रधानमंत्री ने कोरोना वायरस के संक्रमण को रोकने के लिए सभी विभागों के अब तक के प्रयासों की सराहना करते हुए इस बात की जरूरत पर जोर दिया कि कोरोना वायरस के संकट को देखते हुए भारत को इससे निपटने की पुख्ता कार्ययोजना बनानी होगी. उन्होंने कहा कि सभी विभागों को आपसी सामंजस्य से काम करना चाहिए और इसके संक्रमण से बचाव को लेकर जनजागरुकता भी करना चाहिए.

मोदी ने कहा कि कोरोना वायरस से निपटने के लिए दुनिया भर में विकसित किये गये अब तक के सबसे बेहतर उपायों की पहचान कर इन्हें अपनाना चाहिए. इसके अलावा, उन्होंने उपयुक्त कार्ययोजना को लागू करने की जरूरत पर जोर देते हुए कहा कि त्वरित कार्रवाई ही संक्रमण को काबू में करने का व्यवहारिक उपाय है. बैठक में मोदी ने संदिग्ध मामलों के शीघ्र सेंपल परीक्षण की व्यवस्था करने और ईरान में मौजूद भारतीय नागरिकों की स्वदेश वापसी यथाशीघ्र सुनिश्चित करने का भी निर्देश दिया.

बता दें कि ईरान में अब तक 145 लोगों की कोरोना वायरस के संक्रमण से मौत हो गयी है. बैठक में मौजूद स्वास्थ्य सचिव प्रीति सूदन ने मौजूदा स्थिति और इससे निपटने के लिए सभी संबद्ध मंत्रालयों द्वारा अब तक किये गये उपायों की विस्तार से जानकारी दी. बैठक में स्वास्थ्य मंत्री हर्षवर्धन, स्वास्थ्य राज्य मंत्री अश्विनी कुमार चौबे, विदेश मंत्री एस जयशंकर, कैबिनेट सविच राजीव गौबा, तीनों सेनाओं के प्रमुख जनरल विपिन रावत, सहित अन्य संबद्ध मंत्रालयों के विरिष्ठ अधिकारी मौजूद थे.
भारत में कोरोना वायरस के तीन नये मामले, मरीजों की संख्या बढ़कर 34 हुई
नयी दिल्‍ली : स्वास्थ्य मंत्रालय ने शनिवार को देश में तीन और मामलों में कोरोना वायरस के संक्रमण की पुष्टि करते हुए बताया है कि इसके मरीजों की संख्या बढ़कर अब 34 हो गयी है. मंत्रालय द्वारा जारी बयान के अनुसार भारत में कोरोना वायरस के तीन नये मामले सामने आए हैं. बयान के अनुसार नये मामलों में दो मरीज लद्दाख और एक तमिलनाडु से है.

लद्दाख के दोनों मरीज हाल ही में ईरान और तमिलनाडु का मरीज ओमान की यात्रा से लौटा है. मंत्रालय ने सभी मरीजों की स्थिति को स्थिर बताया है. मंत्रालय से जानकारी के अनुसार भूटान में जिन दो अमेरिकी नागरिकों में कोरोना वायरस के संक्रमण की पुष्टि हुई है, उनके संपर्क में आये 150 से अधिक लोगों को एकीकृत रोग निगरानी कार्यक्रम के तहत निगरानी में रखा गया है. इन लोगों ने भारत में भी विभिन्न स्थानों पर भ्रमण किया था.

मालूम हो दुनियाभर में कोरोना वायरस से पीड़ित लोगों की संख्या बढ़कर शनिवार को एक लाख के पार हो गई. आधिकारिक आंकड़ों के अनुसार चीन से फैले इस घातक वायरस के कारण चीनी निर्यात पर बहुत बुरा असर पड़ा है.

विश्व स्वास्थ्य संगठन ने विषाणु का संक्रमण फैलने को बेहद चिंता का विषय बताया. कोरोना वायरस के कारण अब तक करीब 3,500 लोगों की मौत हो चुकी है जबकि 92 देशों में एक लाख से अधिक लोग इससे संक्रमित हैं.

दुनिया की दूसरी सबसे बड़ी अर्थव्यवस्था चीन में इस वायरस के कारण व्यापार बुरी तरह बाधित हुआ है और वैश्विक आपूर्ति पर बुरा असर पड़ा है. आधिकारिक आंकड़ों के अनुसार साल के पहले दो महीनों में चीन के निर्यात में 17.2 प्रतिशत की गिरावट आई है.

* पीएम मोदी ने की समीक्षा बैठक : प्रधानमंत्री नरेन्द्र मोदी ने शनिवार को देश में कोरोना वायरस से उत्पन्न स्थिति की स्वास्थ्य एवं परिवार कल्याण मंत्रालय सहित अन्य संबद्ध मंत्रालयों के साथ उच्च स्तरीय बैठक कर समीक्षा की और अधिकारियों को वायरस के और अधिक फैलने की स्थिति में संदिग्धों एवं मरीजों को अलग रखने के उपयुक्त स्थानों की पहचान कर इनकी उचित देखभाल के लिये सभी जरूरी उपाय करने के निर्देश दिए हैं.

मंत्रालय द्वारा जारी बयान के अनुसार बैठक में मोदी ने विशेषज्ञों की राय के हवाले से कहा कि लोगों को बड़े पैमाने पर भीड़ में एकत्र होने से यथासंभव बचने का परामर्श देना चाहए. साथ ही लोगों को इस बात से अवगत भी कराना चाहिए कि इस स्थिति में उन्हें क्या करना चाहिए और क्या नहीं करना चाहिए.

प्रधानमंत्री ने कोरोना वायरस के संक्रमण को रोकने के लिए सभी विभागों के अब तक के प्रयासों की सराहना करते हुए इस बात की जरूरत पर बल दिया कि कोरोना वायरस के संकट को देखते हुए भारत को इससे निपटने की पुख्ता कार्ययोजना बनानी होगी.

उन्होंने कहा, सभी विभागों को आपसी सामंजस्य से काम करना चाहिए और इसके संक्रमण से बचाव को लेकर जनजागरुकता भी करना चाहिए.

