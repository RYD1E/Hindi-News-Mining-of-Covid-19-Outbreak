पटना / पटना AIIMS में Corona के छह संदिग्ध मरीज भर्ती, महिला मरीज के परिवार में इटली यात्रा की मिली हिस्ट्री

पटना : बिहार की राजधानी पटना शहर स्थित एम्स में कोरोना वायरस से संक्रमित एक मरीज की मौत हो गयी है. बिहार के मुख्य सचिव दीपक कुमार ने बताया कि पटना एम्स में कोराना वायरस से संक्रमित 38 वर्षीय एक मरीज की मौत हो गयी. उन्होंने बताया कि एम्स में भर्ती कोरोना वायरस संक्रमित एक अन्य मरीज को पृथक रखा गया है. यह मरीज पटना निवासी एक महिला है और इसके परिवार में इटली यात्रा की हिस्ट्री मिली है.

मुख्य सचिव ने बताया कि जिस मरीज की शनिवार को मौत हुई उसके बारे में पता लगाया जा रहा है कि पटना एम्स में भर्ती होने के पूर्व उसने कहां-कहां इलाज कराया और किन-किन लोगों के संपर्क में रहा. जिस मरीज की शनिवार को मौत हुई उसके मुंगेर स्थित चुरम्बा गांव आने की तिथि, उसके दैनिक क्रियाकलापों का ब्यौरा इकठ्ठा करने के लिए मुंगेर के जिलाधिकारी राजेश मीणा ने जिला भविष्य निधि पदाधिकारी देवेंद्र कुमार के नेतृत्व में एक जांच दल का गठन किया है.

पटना एम्स के निदेशक डॉ. प्रभात कुमार ने रविवार को बताया कि कोरोना वायरस से संक्रमित उक्त मरीज की मौत कल सुबह हुई थी. उन्होंने बताया कि मरीज कतर से आया था और उसके गुर्दे काम नहीं कर रहे थे. बिहार के मुंगेर जिला निवासी इस मरीज को गत 20 मार्च को पटना एम्स में भर्ती कराया गया था.

पटना एम्स के अधीक्षक डॉ. सीएम सिंह ने बताया कि उक्त मरीज के सैंपल को जांच के लिए 20 मार्च को ही आरएमआरआई भेजा गया था, लेकिन जांच रिपोर्ट उसकी मौत के बाद कल शाम को प्राप्त हुई थी. उन्होंने बताया कि पटना एम्स में वर्तमान में कोरोना वायरस के संदिग्ध छह मरीज भर्ती हैं, जिनकी जांच रिपोर्ट आनी बाकी है. जिस मरीज की कल मौत हुई, उसकी रिपोर्ट आने से पहले ही, पटना एम्स प्रशासन द्वारा उसके शव को परिजनों को सौंप दिये जाने के बार में पूछने पर पटना एम्स के उपाधीक्षक डॉ. योगेश कुमार ने बताया कि पूर्व में निर्धारित मानक के अनुसार शव को अंतिम संस्कार के लिए मृतक के परिजनों को सौंपा गया था.

डॉ. योगेश कुमार ने बताया कि उक्त मरीज का इलाज कर रहे सभी अस्पताल कर्मियों की जांच करवाये जाने के साथ नये मानक के तहत कोरोना वायरस संदिग्ध मरीजों के लिए अलग-अलग कमरे की व्यवस्था की गयी है. बिहार के स्वास्थ्य विभाग के प्रधान सचिव संजय कुमार ने बताया कि पटना स्थित नालंदा मेडिकल कॉलेज अस्पताल (एनएमसीएच) में भर्ती एक अन्य मरीज के कोरोना वायरस से संक्रमित होने की आज पुष्टि हुई है.

पटना के फुलवारीशरीफ निवासी उक्त मरीज को इलाज के लिए पूर्व में पटना एम्स में भर्ती कराया गया था जहां से उसके फरार हो जाने पर उसे प्रशासन ने पकड़कर इलाज के लिए एनएमसीएच में भर्ती कराया था. संजय ने बताया कि अब बिहार में राजेन्द्र मेमोरियल रिसर्च इंस्टीट्यूट (आरएमआरआई) के अलावा दो अन्य स्थानों पर कोरोना के संदिग्ध मरीजों के सैंपल का जांच की गयी है.

उन्होंने बताया कि दरभंगा मेडिकल कालेज अस्पताल में दो दिनों पूर्व से ही जांच शुरू कर दी गयी और इसके लिए आज पटना स्थित इंदिरा गांधी आयुर्विज्ञान संस्थान को भी किट उपलब्ध करा दिया गया है. आरएमआरआई निदेशक डॉ. प्रदीप दास ने बताया कि प्रदेश के विभिन्न अस्पतालों से जांच के लिए कल तक आए 129 कारोना वायरस संदिग्ध मरीजों के सैंपल की जांच पूरी कर ली गयी है जिनमें से तीन पॉजिटिव पाये गये. इनमें पटना एम्स के दो मामले जिसमें एक की मृत्य हो गयी तथा एनएमसीएच का एक मामला भी शामिल है. उन्होंने बताया कि कारोना वायरस संदिग्ध मरीजों के 14 अन्य सैंपल जांच के लिए प्राप्त हुए जिनमें 12 एनएमसीएच और दो पावापुरी से प्राप्त हुए हैं.

रांची / CoronaVirus Outbreak : पूरे झारखंड में 31 मार्च तक लॉकडाउन, जरूरी सेवाएं नहीं होगी बंद
रांची : कोरोना वायरस के बढ़ते संक्रमण को देखते हुए अब झारखंड को भी लॉकडाउन कर दिया गया है. झारखंड सरकार ने इसका नोटिफिकेशन जारी कर दिया है. झारखंड में 31 मार्च तक लॉकडाउन रहेगा. इस दौरान आपातकालीन सेवाओं को छोड़कर सभी सेवाएं बंद रहेंगी और सभी लोगों को घर के अंदर ही रहना होगा.

इस दौरान आकस्मिक सेवाओं को छोड़कर राज्‍य सरकार के सभी कार्यालय बंद रहेंगे. सभी पदाधिकारी और कर्मी अपने घर से जरूरी काम करेंगे. कोई भी कर्मचारी मुख्‍यालय से बाहर नहीं जायेंगे. टैकसी, ऑटो रिक्‍शा, बसें, ई रिक्‍शा सहित सार्वजनिक परिवहन के सभी साधन पूर्णत: बंद रहेंगे. एंबुलेंस सेवाएं चालू रहेंगी.

सभी दुकानें, व्यावसायिक प्रतिष्‍ठान, कार्यालय, फैक्‍ट्री, गोदाम, साप्‍ताहिक हाट-बाजार आदि बंद रहेंगे. सभी प्रकार के निर्माण कार्य बंद रहेंगे. सभी धार्मिक स्‍थल भी पूर्णत: बंद रहेंगे. पांच व्‍यक्तियों या उससे अधिक लोगों के एक साथ जमा होने पर रोक रहेगी. अन नियमों का उल्‍लंघन करने वालों के खिलाफ कानूनी कार्रवाई की जायेगी.

इन चीजों पर नहीं होगी कोई पाबंदी
आवश्‍यक सेवाएं प्रदान करने वाले लोग और संस्‍थाएं प्रतिबंध के दायरे से बाहर रहेंगे. पुलिस, स्‍वास्‍थ्‍य अधिकारी और कर्मी, अग्निशमन सेवा, कारा सेवाएं, राशन दुकान, बिजली, पेयजल आपूर्ति, नगरपालिका सेवा, बैंक, एटीएम, प्रिंट, इलेक्‍ट्रानिक और सोशल मीडिया, टेलीकॉम, आईटी, इंटरनेट सेवाएं, खाद्य, दवा, चिकित्‍सा उपकरण और ई कॉमर्स सेवाएं, दूध, ब्रेड, फल, सब्‍जी आदि की दुकानें खुली रहेंगी. पेट्रोल पंप, एलपीजी और सीएनजी वितरक पर भी कोई प्रतिबंध नहीं होगा.

बोकारो / कर्नाटक से झारखंड आ रहे कोरोना वायरस के संदिग्ध हेमलाल को ओड़िशा में ट्रेन से उतारा
गोमिया : बोकारो जिला के गोमिया प्रखंड अंतर्गत कर्री पंचायत के कर्री ग्राम निवासी हेमलाल महतो (47) को ओड़िशा के टिटलागढ़ स्टेशन पर उतारकर उसकी जांच की गयी. वह कोरोना का संदिग्ध मरीज है. बेंगलुरु के कातपाड़ी में एक कंपनी में काम करने वाले हेमलाल महतो में कोरोना वायरस के लक्षण पाये गये थे.

कंपनी के सुपरवाइजर ने हेमलाल को जल्द से जल्द घर चले जाने की सलाह दी. हेमलाल महतो ने शुक्रवार को ही ट्रेन पकड़ ली. वह एलेप्पी एक्सप्रेस से अपने घर आ रहे थे. इसी बीच, ओड़िशा के टीटलागढ़ स्टेशन पर पुलिस ने उन्हें उतार लिया. उनकी मेडिकल जांच की गयी.

बाद में हेमलाल महतो को दूसरी ट्रेन से रात में बोकारो भेज दिया जायेगा. हेमलाल महतो ने फोन पर बताया कि वह बिल्कुल स्वस्थ हैं. चिकित्सकों ने जांच करने के बाद बताया कि 15 से 20 दिन तक किसी से बातचीत नहीं करनी है. एक घर में अकेले रहने की सलाह डॉक्टरों ने दी है.

श्री महतो ने बताया कि रेलवे विभाग ने उनसे कहा है कि रात 10 बजे की ट्रेन से उन्हें टिटलागढ़ से रवाना कर दिया जायेगा. यदि उन्हें रात 10 बजे ट्रेन से रवाना कर दिया गया, तो वह 23 मार्च को अपने घर गोमिया पहुंच जायेंगे.

उल्लेखनीय है कि कर्री ग्राम के सामाजिक कार्यकर्ताओं ने पिछले दिनों गोमिया के अंचल अधिकारी ओम प्रकाश मंडल को इस बारे में सूचित किया था. अंचल अधिकारी श्री मंडल ने बेरमो अनुमंडल के अनुमंडल पदाधिकारी को यह सूचना दी और समुचित उपाय करने का आग्रह किया.

एसडीएम प्रेम रंजन ने त्वरित कार्रवाई करते हुए रेलवे विभाग के अधिकारियों के आलावा जीआरपी को भी सूचना दी कि उनके क्षेत्र का एक व्यक्ति संभवत: कोरोना वायरस से पीड़ित है और वह बेंगलुरु से एलेप्पी एक्सप्रेस से बोकारो जिला के गोमिया आ रहा है.

यहां बताना प्रासंगिक होगा कि प्रधानमंत्री नरेंद्र मोदी की अपील पर रविवार (22 मार्च, 2020) को पूरे देश में जनता कर्फ्यू का पालन किया जा रहा है. इसलिए इस दिन बस, ट्रेन सेवाएं रविवार सुबह 7 बजे से रात 9 बजे तक बंद हैं. यहां तक कि काफी संख्या में विमानन कंपनियों ने भी अपनी सेवाएं बंद रखी हैं.

प्रधानमंत्री की अपील को स्वीकार करते हुए लोगों ने खुद को अपने-अपने घरों में कैद कर रखा है. इसका उद्देश्य कोरोना वायरस के चेन को फैलने से रोकना है. झारखंड समेत पूरे देश में लोगों ने प्रधानमंत्री की इस अपील का स्वागत भी किया और इसका पालन भी किया.

देश / CoronaVirus Lockdown : जानें क्‍या होता है लॉकडाउन, क्‍या होगा बंद, क्‍या रहेगा खुला

नयी दिल्‍ली : कोरोना वायरस के भारत में बढ़ते खतरे को देखते हुए केंद्र सरकार सहित राज्‍य की सरकारें भी सतर्क हो गयी हैं. भारत के जिन जिलों में कोरोना वायरस से संक्रमित मरीजों की जानकारी है उन जिलों को लॉकडाउन कर दिया गया है. दिल्‍ली के मुख्‍यमंत्री अरविंद केजरीवाल ने 23 मार्च से 31 मार्च तक दिल्‍ली में लॉकडाउन का एलान कर दिया है. प्रधानमंत्री नरेंद्र मोदी के राष्‍ट्र के नाम संबोधन के पहले भी ऐसे कयास लगाये जा रहे थे कि प्रधानमंत्री देशभर में लॉकडाउन का एलान करेंगे. ऐसे में आपका यह जानना जरूरी हो जाता है कि लॉकडाउन के मायने क्‍या हैं और इस स्थिति में कौन सी सेवाएं बंद रहती हैं और कौन सी खुली. यहां हम आपको इस बारे में पूरी जानकारी देंगे.

क्‍या होता है लॉकडाउन
लॉकडाउन एक इमर्जेंसी व्यवस्था होती है. अगर किसी क्षेत्र में लॉकडाउन हो जाता है तो उस क्षेत्र के लोगों को घरों से निकलने की अनुमति नहीं होती है. यह एक तरह से कर्फ्यू वाली स्थिति होती है. लेकिन कर्फ्यू में सभी लोगों को कुछ समय के लिए घर से बाहर निकलकर जरूरी सामानों की खरीदारी की छूट दी जाती है, लॉकडाउन में एक घर से एक से ज्‍यादा लोगों के घर से बाहर निकलने की छूट नहीं मिलती.

लॉकडाउन में जीवन के लिए आवश्यक चीजों के लिए ही बाहर निकलने की अनुमति होती है. अगर किसी को दवा या अनाज की जरूरत है तो बाहर जा सकता है या फिर अस्पताल और बैंक के काम के लिए अनुमति मिल सकती है. छोटे बच्चों और बुजुर्गों की देखभाल के काम से भी बाहर निकलने की अनुमति मिल सकती है.

क्यों होता है लॉकडाउन
किसी तरह के खतरे से नागरिकों और किसी इलाके को बचाने के लिए लॉकडाउन किया जाता है. किसी बड़ी युद्ध की स्थिति हो या फिर महामारी, ऐसे में ही प्रभावित क्षेत्रों को लॉकडाउन किया जाता है. कोरोना वायरस का संक्रमण पूरे विश्‍व के लिए एक महामारी बन चुका है. ऐसे में दुनिया के कई देशों ने लॉकडाउन के माध्‍यम से इसके संक्रमण को बढ़ने से रोका है. यहांतक की जहां से इस वायरस की शुरुआत हुई थी, यानि चीन में भी लॉकडाउन के बाद ही इसपर नियंत्रण पाया जा सका.

वैज्ञानिकों का मानना है कि जिन जगहों पर संक्रमण पैदा करने वाली वायरस होते हैं वहां लोग जब एक दूसरे के संपर्क में आते हैं तो संक्रमित हो जाते हैं. ऐसी स्थिति में लोगों को संक्रमण से बचाने के लिए स्‍थानीय प्रशासन या सरकारें लॉकडाउन की घोषणा कर देती है और लोगों के घरों से बाहर निकलने पर पाबंदी लगा दी जाती है.

कोरोना वायरस के कारण इन देशों में है लॉकडाउन
कोरोना वायरस के बढ़ते संक्रमण को रोकने के लिए चीन, डेनमार्क, अल सलवाडोर, फ्रांस, आयरलैंड, इटली, न्यूजीलैंड, पोलैंड और स्पेन में लॉकडाउन जैसी स्थिति है. चूंकि चीन में ही सबसे पहले कोरोनावायरस संक्रमण का मामला सामने आया था, इसलिए सबसे पहले वहां लॉकडाउन किया गया. इटली में मामला गंभीर होने के बाद वहां के प्रधानमंत्री ने पूरे देश को लॉकडाउन कर दिया. उसके बाद स्पेन और फ्रांस में भी कोरोना संक्रमण रोकने के लिए यही कदम उठाया गया.

कब-कब हुआ लॉकडाउन
अमेरिका में 9/11 के आतंकवादी हमले के बाद वहां तीन दिन का लॉकडाउन किया गया था. दिसंबर 2005 में न्यू साउथ वेल्स पुलिस फोर्स ने दंगा रोकने के लिए लॉकडाउन किया था. 19 अप्रैल, 2013 को बोस्टन शहर को आतंकियों की खोज के लिए लॉकडाउन कर दिया गया था. नवंबर 2015 में पेरिस हमले के बाद संदिग्धों को पकड़ने के लिए साल 2015 में ब्रुसेल्स में पूरे शहर को लॉकडाउन किया गया था.

क्या-क्या खुलेगा रहेगा
दूध, सब्जी और दवा की दुकानें लॉकडाउन के दौरान खुले रहेंगे. अस्पताल और क्लीनिक भी इस दौरान खुले रहेंगे. इसके अलावा राशन की दुकानें भी खुली रहेंगी. किसी बेहद जरूरी काम के लिए भी प्रशासन की ओर से छूट मिल सकती है. सरकार ने पेट्रोल पंपों और एटीएम को आवश्यक श्रेणी में रखा है, ऐसे में जरूरत के हिसाब से इन्हें खोला जा सकता है. अगर बहुत जरूरी हो तो लॉकडाउन में भी निजी वाहनों का प्रयोग किया जा सकता है. हालांकि बिना वजह बाहर घूमने पर सरकार कार्रवाई कर सकती है. आपात स्थिति में एंबुलेंस को भी बुला सकते हैं.

किन चीजों पर होगी पाबंदी
दंड प्रक्रिया संहिता की धारा 144 के तहत एक स्थान पर चार या उससे अधिक लोगों के एकत्र होने पर मनाही है. दिल्ली पुलिस आयुक्त एस एन श्रीवास्तव द्वारा जारी आदेश 22 मार्च को रात नौ बजे से प्रभावी होगा जो इस महीने की 31 तारीख तक लागू रहेगा. निषेधाज्ञा के अनुसार किसी भी तरह के प्रदर्शन, जुलूस के लिए लोगों के एकत्र होने पर प्रतिबंध रहेगा. उसके अनुसार किसी भी प्रकार के कार्यक्रमों जैसे सामाजिक, सांस्कृतिक, राजनीतिक, धार्मिक, अकादमिक, खेलकूद, संगोष्ठी या सम्मेलनों की भी इजाजत नहीं होगी.

साप्ताहिक बाजार (सब्जियां, फल एवं अन्य जरूरी वस्तुएं अपवाद हैं), कंसर्ट, प्रदर्शनियां आदि भी प्रतिबंधित होंगी. विभिन्न निजी टूर संचालकों द्वारा आयोजित सामूहिक यात्रा भी रोक लगा दी गयी है. श्रीवास्तव ने आदेश में कहा, ‘कोविड-19 का कोई भी संदिग्ध या सत्यापित मरीज रोकथाम एवं उपचार के कदमों जैसे घरों में पृथक रहने, संस्थान में पृथक रूप से रखे जाने आदि में सहयोग करेगा, ऐसा व्यक्ति निगरानी कर्मियों के निर्देशों में सहयोग और उसका पालन करेगा.' आदेश के अनुसार निषेधाज्ञा का उल्लंघन करने पर व्यक्ति को भादंसं की धारा 188 (जनसेवक द्वारा घोषित आदेश की अवेहलना) के तहत दंडित किया जा सकता है.