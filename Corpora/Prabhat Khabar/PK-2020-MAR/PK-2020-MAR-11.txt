कोरोना वायरस से खुद को प्रभावित बताने वाले युवक के अस्पताल पहुंचते ही मचा हड़कंप
बिहारशरीफ : बिहार में नालंदा जिले के बिहारशरीफ सदर अस्पताल में उस समय हड़कंप मच गया, जब एक मरीज ने खुद को कोरोना वायरस से प्रभावित होने की बात चिकित्सक को बताया. संदिग्ध मरीज बिंद थाना क्षेत्र के नौरंगा गांव निवासी उमेश राम का पुत्र गौतम कुमार है. गौतम बुधवार को सदर अस्पताल इलाज के लिए पहुंचा तो उसने चिकित्सक को बुखार सर्दी व गले में दर्द रहने की शिकायत की. साथ ही सांस लेने में दिक्कत की बात कही.

हरियाणा व दिल्ली में रहकर निजी फैक्टरी में करता था काम

मरीज के परिजनों ने बताया कि गौतम का इलाज बिंद के एक निजी क्लिनिक में कराया गया, जहां चिकित्सक ने उसे कोरोना से मिलते जुलते लक्षण बताया और इलाज के लिए सदर अस्पताल भेज दिया. परिजनों ने बताया कि गौतम हरियाणा व दिल्ली में रहकर किसी निजी फैक्टरी में काम कर रहा था. गत 4 मार्च को वह होली त्योहार को लेकर अपने गांव बिंद के नौरंगा लौटा था.

फिलहाल, कोरोना से प्रभावित होने की पुष्टि नहीं

इधर, सदर अस्पताल के चिकित्सक ने बताया कि मरीज की जांच के बाद ही वह कुछ बता सकते हैं. फिलहाल डॉक्टर ने गौतम के कोरोना से प्रभावित होने की पुष्टि नहीं की है.
कर्नाटक में कोरोना वायरस के संदिग्ध मरीज की मौत, केरल में बुजुर्ग महिला की हालत गंभीर
बेंगलुरु : कर्नाटक के कलबुर्गी में 76 वर्षीय व्यक्ति की मौत हो गई जिसके कोरोना वायरस से संक्रमित होने का संदेह था. जिला स्वास्थ्य एवं परिवार कल्याण विभाग ने बुधवार को यह जानकारी दी. विभाग के एक आधिकारिक नोट में मृतक की पहचान मोहम्मद हुसैन सिद्दीकी के तौर पर की गई है जिसकी मंगलवार को सरकारी अस्पताल में मौत हो गई.

विभाग के अधिकारियों ने बताया, उसके नमूने जांच के लिए बेंगलुरु की एक प्रयोगशाला में भेजे गए थे. रिपोर्ट की प्रतीक्षा की जा रही है. उन्होंने बताया कि सिद्दीकी हाल ही में सऊदी अरब से लौटा था जहां वह धार्मिक यात्रा के लिए गया था. मालूम हो भारत में कोरोना वायरस के 60 मामलों की पुष्टि हुई है.

कोरोना वायरस से संक्रमित केरल की बुजुर्ग महिला की हालत गंभीर
कोट्टायम के सरकारी मेडिकल कॉलेज अस्पताल के पृथक वार्ड में भर्ती कोरोना वायरस से संक्रमित 85 वर्षीय महिला की हालत गंभीर है. स्वास्थ्य अधिकारियों ने बुधवार को बताया कि हृदय से जुड़ी पुरानी बीमारियों के कारण उनकी हालत नाजुक है जबकि उनके 96 वर्षीय पति की हालत स्थिर है. ये दोनों इटली से 29 फरवरी को अपनी पत्नी और 24 वर्षीय बेटे के साथ लौटे व्यक्ति के माता-पिता हैं. इस बीच, तिरुवाठुक्कल में एक क्लीनिक चलाने वाले डॉक्टर को निगरानी में रखा गया है. जिला अधिकारियों को पता चला था कि कोरोना वायरस से पीड़ित दो लोग शुरुआत में बुखार के इलाज के लिए उसके पास गए थे, जिसके बाद यह कदम उठाया गया.

राजस्थान में एक और व्यक्ति में कोरोना वायरस की पुष्टि
दुबई से लौटे जयपुर के एक बुजुर्ग के कोरोना वायरस से संक्रमित होने की पुष्टि हुई है. इस व्यक्ति की दूसरी जांच रिपोर्ट भी पॉजिटिव आई है. राजस्थान के चिकित्सा एवं स्वास्थ्य विभाग के अतिरिक्त मुख्य सचिव रोहित कुमार सिंह ने बताया कि 85 वर्षीय व्यक्ति की पहली जांच रिपोर्ट मंगलवार को पॉजीटिव आई थी. पुष्टि के लिये नये नमूनों को जांच के लिये भेजा गया.

कोरोना के संकट में फंसे भारतीयों की मदद के लिए सरकार इटली भेजेगी चिकित्सा दल
विदेशी मंत्री एस जयशंकर ने करोना वायरस से प्रभावित होने के कारण विभिन्न देशों में फंसे भारतीय नागरिकों को स्वदेश लाने के प्रयासों के बारे में बुधवार को राज्यसभा में बताया कि सरकार विश्व के किसी भी भाग में रहने वाले अपने नागरिकों की सुरक्षा और कल्याण के लिए प्रतिबद्ध है. उन्होंने कहा कि इटली में फंसे भारतीय नागरिकों की मदद के लिये जल्द ही चिकित्सा दल भेजा जाएगा.

इससे पहले बयान में जयशंकर ने बताया कि सरकार ने छह सदस्यीय चिकित्सा दल ईरान भेजा गया है. इस दल की मदद से वहां मौजूद भारतीय नागरिकों के नमूने एकत्र कर परीक्षण कराया जा रहा है. अब तक 108 नमूना परीक्षण की रिपोर्ट नकारात्मक आयी है. इनमें से 58 नागरिकों को दस मार्च को ईरान से भारत वापस लाया गया.

उन्होंने बताया कि अभी 529 नमूनों परीक्षण की रिपोर्ट आना बाकी है. इनकी भी स्वदेश वापसी शीघ्र होगी. उन्होंने ईरान में लगभग 6000 भारतीय नागरिक हैं. इनमें से 1100 तीर्थयात्री, 300 छात्र, 1000 मछुआरे और अन्य लोग शामिल हैं.

कोरोना वायरस : चीन में 3,158 लोगों की मौत
चीन में कोरोना वायरस से 22 और लोगों की मौत के साथ ही देश में मृतकों का आंकड़ा 3,158 पर पहुंच गया है. वहीं रोम से मिली खबर के अनुसार कोरोना वायरस के कारण इटली में 631 लोगों की मौत हो जाने के बीच देश में आने-जाने पर लगी रोक बुधवार को भी लगातार दूसरे दिन जारी रही.
 कोरोना का कहर : चीन में अबतक 3,158 लोगों की मौत, इटली में 631 मरे
वुहान (चीन) : चीन में कोरोना वायरस से 22 और लोगों की मौत के साथ ही देश में मृतकों का आंकड़ा 3,158 पर पहुंच गया है. इस बीच, स्वास्थ्य अधिकारियों ने बुधवार को बताया कि चीन के राष्ट्रपति शी जिनपिंग ने सर्वाधिक प्रभावित वुहान शहर का पहला दौरा किया और घातक महामारी के खिलाफ युद्ध स्तर पर लड़ाई के लिए अधिकारियों और चिकित्सा कर्मियों की प्रशंसा की.

उन्होंने कहा कि स्थिति को नियंत्रण में लाने में शुरुआती सफलता मिल गयी है. रोम से मिली खबर के अनुसार कोरोना वायरस के कारण इटली में 631 लोगों की मौत हो जाने के बीच देश में आने-जाने पर लगी रोक बुधवार को भी लगातार दूसरे दिन जारी रही. चीन के राष्ट्रीय स्वास्थ्य आयोग (एनएचसी) ने बताया कि मंगलवार को मुख्य भूभाग चीन से कोरोना वायरस के 24 नये मामले और 22 लोगों की मौत की जानकारी सामने आयी. चीन में मंगलवार तक कुल 80,778 लोगों में संक्रमण की पुष्टि हुई. इनमें पिछले तीन महीनों में बीमारी के कारण मरने वाले 3,158 लोग, इलाज करा रहे 16,145 लोग और सेहत में सुधार के बाद अस्पताल से छोड़े गये 61,475 लोग शामिल हैं.

कोविड-19 का प्रकोप धीरे-धीरे चीन में कम हो रहा है लेकिन यहां अब बाहर से आने वाले मामलों की संख्या बढ़ रही है जहां विदेशी और स्थानीय लोगों ने बीजिंग तथा अन्य शहरों में काम पर लौटना शुरू कर दिया है. मंगलवार को ही संक्रमण के 10 ऐसे नये मामले सामने आये जो विदेश से आये हैं. इनमें से छह बीजिंग से, दो शंघाई से और एक-एक मामला शानदोंग और गांसू प्रांत से सामने आये. अधिकारियों ने बताया कि मंगलवार तक विदेशों से संक्रमण लेकर आने वाले 79 मामले सामने आये. अमेरिका ने इस बीमारी से निपटने के लिए पहली बार नेशनल गार्ड को तैनात किया है.

अमेरिका में राजनीति समेत विभिन्न क्षेत्रों के लोगों के कोरोना वायरस से संक्रमित पाये जाने के बीच देश में राष्ट्रपति पद के चुनाव में डेमोक्रेटिक उम्मीदवार बनने के दावेदारों बर्नी सैंडर्स और जो बाइडेन ने अपनी चुनाव प्रचार रैलियां रद्द कर दी हैं. ‘जान्स हाप्किन्स यूनिवर्सिटी' के आंकड़ों के अनुसार अमेरिका में इस बीमारी से अब तक कम से कम 28 लोगों की मौत हो चुकी है और 1,025 लोग संक्रमित पाये गये हैं, जबकि इससे एक दिन पहले यह संख्या 550 थी. ब्रिटेन के स्वास्थ्य विभाग की मंत्री नडीने डोरिस के कोरोना वायरस से संक्रमित होने की पुष्टि हुई है.

डोरिस ब्रिटेन की पहली नेता हैं जो कोविड-19 से संक्रमित पायी गयी हैं. द टाइम्स की खबर के मुताबिक, वह प्रधानमंत्री बोरिस जॉनसन समेत सैकड़ों लोगों के संपर्क में रही थीं. इटली के प्रधानमंत्री ग्यूसेप कोंते ने अपने देश के नागरिकों से कहा है कि वे किसी अत्यावश्यक कार्य या स्वास्थ्य कारणों से ही यात्रा करें. इस घोषणा के बीच पोप फ्रांसिस ने एक जनसभा आयोजित करके पादरियों से बीमारों से मिलने की अपील की जबकि कोंते इसे हतोत्साहित करते हैं. खेल आयोजनों पर भी इस वायरस का असर पड़ा और प्राधिकारियों ने लोगों से भीड़ से बचने की अपील की। कोरोना वायरस के कारण इटली में सार्वजनिक स्थानों पर लोगों के जुटने और यात्रा पाबंदी लागू करने के बाद एयर कनाडा ने इटली की नियमित उड़ानें निलंबित कर दी हैं. इस संक्रमण के कारण तोक्यो में 24 जुलाई से आरंभ होने वाली ओलंपिक खेलों को लेकर भी असमंजस की स्थिति पैदा हो गयी है.

कोरोना वायरस का वैश्विक बाजार पर भी प्रभाव पड़ा हैं. न्यूयार्क में डाउ जोन्स सूचकांक ने इस सप्ताह की शुरुआत में पिछले 11 साल के सबसे खराब सत्र के बाद मंगलवार को वापसी की. एशियाई शेयर बाजारों में भी मंगलवार को तेजी देखने को मिली. इससे एक दिन पहले कोरोना वायरस को लेकर आशंकाओं के चलते वैश्विक बाजारों में एक दशक की सबसे बड़ी गिरावट हुई थी. चीन के राष्ट्रपति शी जिनपिंग के कोरोना वायरस से सर्वाधिक प्रभावित वुहान पहुंचने की खबर के बाद बाजार की धारणा सकारात्मक हुई. इससे यह उम्मीद जगी कि चीन में हालात जल्द पटरी पर आ जायेंगे. इस बीच पूर्वी कम्बोडिया में पास एक क्रूज जहाज पर एक ब्रितानी नागरिक के कोरोना वायरस से पीड़ित पाए जाने पर इसमें सवार सैंकड़ों यात्रियों और चालक दल के सदस्यों को पृथक रखा गया है.
सरकारी कार्यालयों में बायोमेट्रिक हाजिरी पर लगी रोक

रांची : झारखंड में भले जानलेवा कोरोना वायरस (Coronavirus) के सभी सैंपल निगेटिव पाये गये हों, लेकिन इसको लेकर सरकार काफी एहतियात बरत रही है. झारखंड सरकार ने हर स्तर पर कोरोना से लड़ने का मन बनाया है. यही वजह है कि सरकारी कर्मचारियों के बायोमेट्रिक हाजिरी पर रोक लगा दी है.

बुधवार (11 मार्च, 2020) को कार्मिक प्रशासनिक तथा राजभाषा विभाग ने इससे संबंधित एक अधिसूचना जारी की. इसमें कहा गया है कि इलेक्ट्रॉनिक्स एवं सूचना प्रौद्योगिकी मंत्रालय द्वारा जारी आदेश के आधार पर यह निर्णय लिया गया है. इसमें कहा गया है कि सभी सरकारी कर्मचारियों की उपस्थिति रजिस्टर में दर्ज होगी.

ऑनलाइन उपस्थिति दर्ज करने की इस व्यवस्था को अस्थायी तौर पर अगले आदेश तक स्थगित कर दिया गया है. देश के लगभग सभी राज्यों में कोरोना वायरस को लेकर सतर्कता बरती जा रही है.

झारखंड के सभी सरकारी अस्पतालों में कोरोना वायरस से निबटने के लिए विशेष व्यवस्था की गयी है. रांची स्थित राज्य के सबसे बड़े सरकारी अस्पताल राजेंद्र इंस्टीट्यूट ऑफ मेडिकल साइंसेज (रिम्स) में कोरोना वायरस से बचाव के लिए आइसोलेशन वार्ड में पांच बेड का एक वार्ड बनाया गया है.

ज्ञात हो कि कोरोना से बचाव के लिए स्वास्थ्य मंत्री बन्ना गुप्ता लगातार रिम्स निदेशक सहित स्वास्थ्य विभाग के अधिकारियों के साथ बैठकें कर रहे हैं. भारत में अब तक कोरोना वायरस के 60 से ज्यादा मामले पाये गये हैं. अच्छी बात यह है कि कोरोना से संक्रमित कई लोग ठीक भी हुए हैं.
