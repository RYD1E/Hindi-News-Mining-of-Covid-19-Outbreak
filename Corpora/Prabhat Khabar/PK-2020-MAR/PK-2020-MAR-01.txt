सातवीं जेपीएससी परीक्षा का विज्ञापन रद्द, छठी की नियुक्ति प्रक्रिया भी रद्द कर सकती है सरकार
रांची : झारखंड लोक सेवा आयोग (जेपीएससी) ने सातवीं, आठवीं व नौवीं सिविल सेवा परीक्षा से संबंधित विज्ञापन रद्द कर दिया है. तीन सिविल सेवा परीक्षा के लिए एक मार्च 2020 से अॉनलाइन फॉर्म भरे जाने थे. राज्य सरकार के कार्मिक विभाग द्वारा परीक्षा के लिए भेजी गयी अधियाचना 72 घंटे के अंदर ही वापस ले ली गयी है. दूसरी तरफ वर्ष 2016 से चल रही छठी जेपीएससी की पूरी प्रक्रिया भी सरकार रद्द कर सकती है. सरकार ने महाधिवक्ता ने इस पर सलाह मांगी थी. महाधिवक्ता ने कहा है कि सरकार चाहे, तो छठी जेपीएससी की पूरी प्रक्रिया रद्द की जा सकती है.

आरक्षण, उम्र सीमा सहित परीक्षा शुल्क व रिक्तियों पर किया जायेगा पुनर्विचार

सरकार के निर्देश के बाद शनिवार को अवकाश रहने के वावजूद आयोग कार्यालय खोल कर उक्त परीक्षा से संबंधित विज्ञापन (01/2020) रद्द करने की अधिसूचना जारी की गयी. आयोग ने कुल 267 पदों के लिए योग्य उम्मीदवारों से एक मार्च 2020 से 31 मार्च 2020 तक अॉनलाइन आवेदन मांगा था.

कार्मिक विभाग की अोर से आयोग को कहा गया है कि सिविल सेवा नियमावली से संबंधित सरकार के स्तर पर एक उच्चस्तरीय कमेटी का गठन किया गया है. यह कमेटी विभिन्न पहलुअों की समीक्षा करने के बाद अपनी रिपोर्ट सरकार को सौंपेगी.

बताया जाता है कि उच्चस्तरीय कमेटी सिविल सेवा परीक्षा के लिए आरक्षण, उम्रसीमा, परीक्षा शुल्क तथा रिक्तियों पर पुनर्विचार करने के बाद नये सिरे से अधियाचना अायोग को भेजेगी. सरकार के इस निर्णय के बाद एक बार फिर आयोग द्वारा जारी परीक्षा कार्यक्रम फेल कर गया. आयोग ने सातवीं, आठवीं अौर नौवीं सिविल सेवा प्रारंभिक परीक्षा एक साथ लेने के लिए पांच अप्रैल 2020 को तिथि निर्धारित की थी.

जबकि मुख्य परीक्षा की तिथि चार से सात जून 2020 तथा साक्षात्कार के लिए चार से 14 अगस्त 2020 की तिथि निर्धारित की थी. कुल 267 पदों में उपसमाहर्ता के 82 पद, सहायक नगर आयुक्त/कार्यपालक पदाधिकारी के 65 पद, झारखंड शिक्षा सेवा के 39 पद, नियोजन पदाधिकारी के सात पद, पुलिस उपाधीक्षक के 40 पद, जिला समादेष्टा के 16 पद अौर सहायक योजना पदाधिकारी के 18 पद शामिल हैं.

आयोग द्वारा जारी विज्ञापन में इस बार प्रारंभिक परीक्षा के आधार पर रिक्ति की संख्या के 15 गुना उम्मीदवारों को मुख्य परीक्षा के लिए शार्टलिस्ट करने की निर्देश जारी किया गया था, जबकि इससे पूर्व आयोग सिविल सेवा परीक्षा में प्रारंभिक परीक्षा के आधार पर कोटिवार रिक्तियों की संख्या के 15 गुना उम्मीदवारों का चयन किया गया था.

कई सेवाअों में उम्रसीमा की छूट तथा परीक्षा शुल्क सामान्य के लिए 600 रुपये अौर एसटी/एससी के लिए 150 रुपये लेने की बात कही गयी थी. जबकि झामुमो ने घोषणा पत्र में परीक्षा शुल्क 100 रुपये कहने की बात कही है.
नीतीश कुमार के जन्मदिन पर लगा बधाइयों का तांता, राजनीति से उपर उठकर सभी ने की दीघार्यु की कामना
पटना : बिहार के मुख्यमंत्री और जनता दल यूनाइटेड के नेता नीतीश कुमार आज 69 साल के हो गये. इस मौके पर जेडीयू समेत तमाम विपक्षी पार्टी के नेता दलगत राजनीति से उपर उठकर भी सीएम नीतीश को बधाई दी. पीएम मोदी से लेकर बिहार में नेता प्रतिपक्ष तेजस्वी यादव ने भी उन्हें बधाई दी.

पीएम मोदी ने कहा लोकप्रिय नेता

प्रधानमंत्री नरेंद्र मोदी ने बिहार के मुख्यमंत्री नीतीश कुमार के जन्मदिन पर उनकी प्रशंसा करते हुए उन्हें जमीनी स्तर से ‘‘उठा'' लोकप्रिय नेता बताया. मोदी ने अपने ट्वीट में लिखा कि जमीनी स्तर से उठे लोकप्रिय नेता नीतीश बिहार का विकास करने में अग्रणी रहे हैं.सामाजिक सशक्तिकरण के लिए उनका जुनून उल्लेखनीय है. मैं उनकी दीघार्यु और अच्छे स्वास्थ्य की कामना करता हूं.

रामविलास पासवान ने भी दी बधाई

केंद्रीय मंत्री रामविलास पासवान ने अपने बधाई संदेश में नीतीश कुमार को बिहार का उर्जावान मुख्यमंत्री बताया. साथ ही कहा कि उनके कुशल नेतृत्व में बिहार ने विकास के नए आयाम स्थापित किए हैं और आगे भी करता रहेगा.

तेजस्‍वी यादव ने सीएम नीतीश को कहा अभिभावक

आदरणीय अभिभावक श्री नीतीश कुमार जी को जन्मदिवस की शुभ मंगलकामनाएं. ईश्वर से प्रार्थना है कि आप आत्मसम्मान और स्वाभिमान के साथ आगे बढ़ते हुए स्वस्थ और दीर्घायु रहे. जन्मदिवस के शुभअवसर पर बिहार को विशेष राज्य का दर्जा दिलाने व बेरोजगारी हटाने की हमारी लड़ाई में सहयोग अपेक्षित है.'

रक्षा मंत्री ने भी बधाई

देश के रक्षा मंत्री राजनाथ सिंह ने भी ट्वीटर पर अपने बधाई संदेश में लिखा है कि बिहार के मुख्यमंत्री श्री नीतीश कुमार को जन्मदिवस की बधाई एवं ढेरों शुभकामनाएँ. उनके नेतृत्व में बिहार प्रगति पथ पर निरंतर आगे बढ़ रहा है. विकास और सुशासन के प्रति उनकी प्रतिबद्धता सराहनीय है.

तेजप्रताप ने बताया महान व्यक्तित्व

सबसे कम समय में सबसे ज्यादा बार मुख्यमंत्री बनने वाले महान व्यक्तित्व बिहार के मुख्यमंत्री नीतीश कुमार जी को जन्मदिन की हार्दिक बधाई. आपके अच्छे स्वास्थ्य और लम्बी उम्र के लिए भगवान से प्रार्थना करता हूँ.
