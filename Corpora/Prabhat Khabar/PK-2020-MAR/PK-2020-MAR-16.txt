झारखंड सरकार का बड़ा फैसला, 14 अप्रैल तक स्कूल कॉलेज, पार्क बंद
रांची : झारखंड में भी कोरोना वायरस के बढ़ते खतरे को देखते हुए सभी स्कूल कॉलेज और कोचिंग सेंटर 14 अप्रैल तक के लिए बंद कर दिया गया है. सभी पार्क, मल्टीप्लेक्स सिनेमा हॉल बंद रहेंगे. सभी सरकारी कार्यक्रम समारोह को भी 14 अप्रैल तक स्थगित कर दिया गया है. विधानसभा में भी आम दर्शकों के प्रवेश पर रोक लगा दी गयी है.

मुख्यमंत्री हेमंत सोरेन ने विधानसभा में यह जानकारी देते हुए कहा, राज्य के सभी मेडिकल कॉलेज और अस्पतालों में आइसोलेशन सेंटर बनेगा. राज्य में सभी प्रमंडल में कोरोना जांच के लिए लैब स्थापित किए जाएंगे डॉक्टर और पैरामेडिकल स्टाफ को तैयार किया गया है.

सरकार चाहे तो किसी भी संदिग्ध की जांच करा सकती है. अगर किसी ने भी मना किया तो उसे सजा भी हो सकती है. मुख्यमंत्री ने कहा. जिला अधिकारियों को यह शक्तियां दी जा रही है. राज्य सरकार ने कोरोना वायरस से निपटने के लिए 200 करोड़ रुपये की व्यस्था की है.

कोरोना वायरस के मद्देनजर झारखंड में भी लगातार एलर्ट जारी है. भाजपा के दिग्गज नेता बाबूलाल मरांडी ने पहले ही कोचिंग और स्कूल कॉलेजों को बंद करने की मांग की थी. भाजपा ने भी सरकार से अपील की थी कोरोना वायरस के खतरे को देखते हुए राज्य को और सतर्क रहना चाहिए.

मुख्यमंत्री हेमंत सोरेन ने कोरोना वायरस को लेकर लिये गये इस फैसले के बाद प्रेस कॉन्फ्रेंस में कहा, हमने सभी सामाजिक, धार्मिक संस्थाओं से अपील की है कि कोई भी सार्वजनिक आयोजन ना करें. इस वायरस से लड़ने में हमारा साथ दें. हमने सदन स्थगित नहीं किया है लेकिन जरूरत पड़ी तो जरूर इस पर विचार करेंगे. मैंने सुना है कि बहुत सारे लोगों ने शादी विवाह की तारीख भी आगे बढ़ा दी है. इस समस्या का इलाज हमारे पास ही.

14 अप्रैल के बाद क्या होगा ?

मुख्यमंत्री हेमंत सोरेन ने कहा, 14 अप्रैल के बाद हम समीक्षा करेंगे, स्थिति क्या है. संभव है कि यह तारीख और आगे बढ़े. निजी क्षेत्र में भी उन जगहों को बंद किया गया जहां एक साथ कई लोग जमा होते हैं. मुख्यमंत्री ने कहा, निजी क्षेत्र मतलब जिम, सिनेमा, बंद है. मॉल पर फैसला इसलिए नहीं लिया है क्योंकि लोगों की जरूरत है, उसे बंद नहीं कर रहे हैं. उनकी आवश्यकता पूरी हो. इसका ध्यान रख रहे हैं. अगर एक दुकान बंद हुई तो लोग दूसरी दुकानों की तरफ जायेंगे इससे एक जगह भीड़ और बढ़ेगी. कालाबाजारी के सवाल पर कहा, नगर निगम के और स्वास्थ विभाग को लोग यह जांच करेंगे अगर मास्क औऱ सेनिटाइजर की कालाबाजारी पायी गयी तो कार्रवाई होगी.
कोरोना वायरस को लेकर सीएम हेमंत सोरेन ने की उच्चस्तरीय बैठकरांची : मुख्यमंत्री कार्यालय में हुई उच्चस्तरीय बैठक में मुख्य सचिव डीके तिवारी ने मुख्यमंत्री को कोरोना वायरस से जुड़े हालात की जानकारी दी. इससे पहले, झारखंड विधानसभा के बजट सत्र के दौरान सदन में सदस्‍यों ने कोरोना वायरस के बढ़ते खतरे से सरकार को आगाह कराया.

सूत्रों का कहना है कि कोरोना वायरस से बचाव को लेकर झारखंड में अतिरिक्त सतर्कता बरतने का आदेश जारी हो सकता है. स्कूल-कालेज, बड़े शॉपिंग मॉल और सिनेमा हॉल को तत्काल बंद करने का निर्णय राज्य सरकार ले सकती है. यहां बताना प्रासंगिक होगा कि स्वास्थ्य मंत्री बन्ना गुप्ता ने पिछले दिनों मुख्यमंत्री को चिट्ठी लिखकर इस संबंध में फैसला लेने के लिए कहा था.

मुख्य विपक्षी दल भारतीय जनता पार्टी (भाजपा) के विधायक दल के नेता बाबूलाल मरांडी भी सरकार से अपील कर चुके हैं कि कोरोना वायरस के खतरे को देखते हुए स्कूल-कॉलेजों को जल्द से जल्द बंद करने का निर्णय सरकार ले. इस मामले में फैसला नहीं लेने के लिए रविवार को भी भाजपा प्रवक्ता प्रतुल शाहदेव ने सरकार को आड़े हाथ लिया था.

श्री शाहदेव ने कहा था कि सरकार कोरोना वायरस से लोगों के मरने का इंतजार न करे. उन्होंने कहा था कि समय रहते सरकार इस मामले में उचित फैसला ले, ताकि महामारी बन चुके कोरोना वायरस का प्रकोप झारखंड में न फैले. साथ ही भाजपा नेता ने मास्क और सैनीटाइजर की कालाबाजारी करने वालों के खिलाफ कार्रवाई नहीं करने के लिए भी सरकार की आलोचना की थी.
कोरोना पर हेमंत सोरेन ने की उच्चस्तरीय बैठक, रांची के डीसी ने दिये जरूरी निर्देश
रांची : जानलेवा कोरोना वायरस से निबटने के लिए झारखंड सरकार हरकत में आ गयी है. मुख्यमंत्री हेमंत सोरेन ने सोमवार (16 मार्च, 2020) को विधानसभा कक्ष में कोरोना वायरस की स्थिति से निबटने के लिए उच्चस्तरीय बैठक की. बैठक में स्वास्थ्य मंत्री बन्ना गुप्ता के अलावा मुख्य सचिव डीके तिवारी, स्वास्थ्य मंत्री के प्रधान सचिव नितिन मदन कुलकर्णी समेत तमाम वरीय पदाधिकारी मौजूद थे.

इधर, रांची के उपायुक्त राय महिमापत रे ने भी कोरोना (COVID-19) के बढ़ते प्रकोप को रोकने के लिए एक बैठक की. उन्होंने निर्देश दिया कि सांस से संबंधित कोई भी मरीज अस्पतालों में पहुंचे, तो उसका कोरोना का टेस्ट जरूर होना चाहिए. उन्होंने रांची के सिविल सर्जन को निर्देश दिया कि जिला के सभी अस्पतालों के लिए यह वैधानिक आदेश जारी करें.

उपायुक्त ने यह भी कहा कि इससे संबंधित अपडेट सिविल सर्जन ऑफिस को उपलब्ध करवाया जाये. जिला के सभी स्कूलों में कोरोना से संबंधित जागरूकता बढ़ाने हेतु जिला शिक्षा अधीक्षक से सामंजस्य स्थापित कर पम्पलेट का वितरण सुनिश्चित करें.

इसके अतिरिक्त जिला आपदा प्रबंधन प्राधिकरण को एक पत्र निकालकर सभी सार्वजनिक स्थानों खासकर रेस्टोरेंट, फूड आउटलेट या ऐसे स्थान, जहां ज्यादा लोगों की भीड़ होती हो, वहां हैंडवॉश या सैनीटाइजर की व्यवस्था करने को कहें.

रांची के उपायुक्त ने कोरोना वायरस पर जरूरी निर्देश दिये.
रांची के उपायुक्त ने कोरोना वायरस पर जरूरी निर्देश दिये.
श्री रे ने कहा कि सिविल सर्जन कार्यालय एवं अनुमंडल पदाधिकारी के कार्यालय एक-एक हेल्पलाइन नंबर भी जारी करें. यहां कॉल करके आम लोग कोरोना से संबंधित किसी भी प्रकार की मदद ले सकें. मास्क और सैनीटाइजर की कालाबाजारी से संबंधित शिकायत भी लोग उस नंबर पर दर्ज करा सकें.

उपायुक्त ने कहा कि एयरपोर्ट और रेलवे स्टेशन पर बाहर से आने वाले यात्रियों का रिकॉर्ड दर्ज किया जाये. यदि कोई संदिग्ध लगे, तो उसकी जरूरी जांच करवाने की व्यवस्था करें. ज्ञात हो कि उपभोक्ता मामले, खाद्य एवं सार्वजनिक वितरण मंत्रालय द्वारा भारत का राजपत्र में अधिसूचना प्रकाशित करते हुए मास्क एवं सैनीटाइजर को आवश्यक वस्तु अधिनियम 1955 के संबंधित श्रेणी में डाल दिया गया है.

इस आदेश में कहा गया है कि किसी भी व्यक्ति, व्यवसायी या संस्था द्वारा मास्क की जमाखोरी, वितरण या बिक्री में अनियमितता बरती गयी, तो आरोपी के खिलाफ सख्त कार्रवाई की जायेगी. इसके तहत 2प्लाई, 3प्लाई सर्जिकल मास्क, एन-95 मास्क एवं हैंड सैनीटाइजर की ब्लैक मार्केटिंग करते हुए पाये जाने पर संबंधित धाराओं के तहत कठोर कार्रवाई की जायेगी.

सैनीटाइजर और मास्क की कालाबाजारी की नहीं मिली शिकायत
अनुमंडल पदाधिकारी लोकेश मिश्रा ने उपायुक्त को बताया कि रांची में अभी तक मास्क और सैनीटाइजर की ब्लैक मार्केटिंग संबंधी कोई शिकायत नहीं मिली है. उन्होंने कहा कि अतिरिक्त टीम बनाकर इसकी जांच करवायी जा रही है. बैठक के बाद प्रशासन ने आम लोगों से अपील की कि जरूरी न हो, तो लोग भीड़भाड़ वाली जगहों पर जाने से बचें. अफवाह से बचें और इसकी जानकारी हेल्पलाइन नंबर पर दें.