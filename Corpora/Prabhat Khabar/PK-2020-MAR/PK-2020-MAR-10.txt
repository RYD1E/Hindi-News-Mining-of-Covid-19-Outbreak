केरल में कोरोना वायरस के छह नये मामले : मुख्यमंत्री विजयन
तिरुवनंतपुरम : केरल के मुख्यमंत्री पिनरायी विजयन ने यहां मंगलवार को कहा कि राज्य में कोरोना वायरस के छह नये मामले सामने आये हैं. इन्हें मिलाकर राज्य में कुल संक्रमित लोगों की संख्या बढ़कर 12 हो गयी है.

विजयन ने मंत्रिमंडल की एक विशेष बैठक के बाद संवाददाताओं से कहा कि प्रभावित लोगों में तीन इटली से आये थे और अन्य आठ लोग उनके संपर्क में आये थे. कोच्चि में यूरोपीय देश से अपने माता-पिता के साथ वापस लौटे तीन साल के एक बच्चे को सोमवार को कोरोना वायरस से संक्रमित पाया गया.

विजयन ने कहा कि इस बच्चे के माता-पिता के नमूनों को परीक्षण के लिए भेजा गया है और नतीजों का इंतजार है. उन्होंने कहा कि राज्य में कुल 1,116 लोगों को निगरानी पर रखा गया है और 149 लोग विभिन्न अस्पतालों में हैं.
रिसर्च में बड़ा खुलासा, कोरोना वायरस के लक्षण दिखने में लग सकता है 5 दिन का समय
नयी दिल्ली : दुनिया भर के लोग कारोना वायरस (Noval Coronavirus) से दहशत में हैं. इस वायरस के हमले का कोई स्‍पष्‍ट लक्षण अभी तक डाक्‍टरों को पता नहीं चल पाया. मामूली सर्दी, खांसी और बुखार भी कोराना वायरस के लक्षण हो सकते हैं. ऐसे में दुनियाभर के लोगों के लिए एक बड़ी खबर आयी है. कोरोना वायरस के लक्षण दिखने में पांच दिनों का समय लगता है.

कोरोना वायरस पर हुए सबसे बड़े अध्ययन के बाद सोमवार को जॉन होपकिंस यूनिवर्सिटी (Johns Hopkins University) के डिजीज एनलिस्ट ने बताया कि इनके लक्षण दिखने में कम से कम पांच दिन का समय लग सकता है. कोरोना वायरस (COVID-19) से दुनियाभर में करीब 1,13,000 लोग संक्रमित हो चुके हैं. इस वायरस के कारण लगभग 4,000 लोग अपनी जान गंवा बैठे हैं.

एक अंग्रेजी पत्रिका ये बातचीत में जॉन होपकिंस यूनिवर्सिटी ब्लूमबर्ग स्कूल ऑफ पब्लिक हेल्थ के एक महामारी विशेषज्ञ जस्टिन लेसर ने बताया है कि हमें पूरा विश्वास है कि बीमारी के लक्षण दिखने का दौर करीब 5 दिनों का है. जस्टिन उस टीम का नेतृत्व कर रहे थे, जिसने बीमारी के 181 मामलों में इसके इसके बढ़ने का अध्ययन किया.

उन्होंने कहा कि कई लोगों में बीमारी के लक्षण सामने आने का समय बहुत कम हो सकता है, कई लोगों में यह बहुत ज्यादा हो सकता है. हमारा लक्ष्य ज्यादा से ज्यादा मामलों का पता लगाना है, जिसमें संक्रमण हो रहा है और बीमारी के लक्षण सामने आने से पहले ही उन्हें खोजना है. जो लोग भी इस वायरस के संपर्क में आये हैं, उन्हें 14 दिनों की निगरानी में रखे जाने की सलाह दी जाती है.
बिहार : गया में आपसी वर्चस्व की लड़ाई में गोलीबारी, एक की मौत, पुलिस टीम पर पथराव
गया : बिहार में गया जिले के मुफस्सिल थाना क्षेत्र के बुद्धगेरे बाजार में आपसी वर्चस्व की लड़ाई में गोलीबारी की खबर है. इस गोलीबारी के दौरान बुद्धगेरे बाजार के रहने वाले ननका साव के बेटे 26 वर्षीय बिट्टू साव की घटनास्थल पर ही मौत हो गयी. जबकि, बैजू साव का बेटा राजू कुमार साव, पिंटू कुमार महतो एवं दीपू कुमार घायल हो गये.

घटना की जानकारी मिलने पर घटनास्थल पर पहुंची पुलिस की टीम पर लोगों ने पथराव कर दिया. इससे बुनियादगंज थानाध्यक्ष शशि कुमार राणा, मुफस्सिल थाना के एएसआई मुन्ना कुमार, सिपाही सुकुमार तोमर, सिपाही अमरेंद्र कुमार सहित अन्य पुलिसकर्मी घायल हो गये.

स्थिति अनियंत्रित होने पर डीएम अभिषेक सिंह, सिटी एसपी राकेश कुमार सहित अन्य पुलिसकर्मी और प्रशासनिक अधिकारी भी घटनास्थल पर पहुंचे और स्थिति को नियंत्रित करने के प्रयास में जुट गये. लेकिन, उग्र लोग शव के साथ गया-नवादा मुख्य पथ को जाम कर दिया है.
कोरोना वायरस प्रकोप के बीच सिंधू-साइना की नजरें ऑल इंग्लैंड खिताब पर
बर्मिंघम : कोरोना वायरस प्रकोप के बीच भारतीय बैडमिंटन खिलाड़ी बुधवार से यहां शुरू हो रही ऑल इंग्लैंड बैडमिंटन चैंपियनशिप में पी वी सिंधू की अगुवाई में उम्दा प्रदर्शन के इरादे से उतरेंगे. सत्र के पहले सुपर 1000 टूर्नामेंट से पहले दुनिया भर में कोरोना वायरस संक्रमण का असर है. इंग्लैंड में ही 300 से अधिक लोग संक्रमित पाये गये हैं और पांच मौतें हो चुकी हैं.

इसके चलते जर्मन ओपन टूर्नामेंट भी रद्द हो चुका है. कोरोना वायरस प्रकोप के कारण ही भारत के एच एस प्रणय और दुनिया की दसवें नंबर की युगल टीम चिराग शेट्टी और सात्विक रांकिरेड्डी टूर्नामेंट से नाम वापिस ले चुके हैं. टूर्नामेंट से चूंकि विजेता को 12000 रैंकिंग अंक मिलेंगे और ओलंपिक क्वालीफिकेशन पर भी सभी की नजरें हैं तो सभी शीर्ष खिलाड़ी इसमें भाग ले रहे हैं.

सिंधू का ओलंपिक में खेलना लगभग तय है लेकिन उनकी नजरें ऑल इंग्लैंड खिताब पर लगी है. पिछले साल विश्व चैंपियनशिप स्वर्ण जीतने वाली सिंधू ऑल इंग्लैंड नहीं जीत पाई हैं. पूर्व रजत पदक विजेता साइना नेहवाल और किदाम्बी श्रीकांत भी रैंकिंग में शीर्ष 16 में जगह बनाने की कोशिश करेंगे. ओलंपिक क्वालीफिकेशन की समय सीमा 28 अप्रैल है. भारत के लिए आखिरी बार ऑल इंग्लैंड खिताब मौजूदा मुख्य कोच पुलेला गोपीचंद ने 2001 में जीता था.

सिंधू 2018 में सेमीफाइनल में अमेरिका की बेइवेन झांग से हार गयीं थी. साइना 2015 में फाइनल में पहुंचीं थी. उन्हें रैंकिंग अंक की सख्त जरूरत है. पहले ही दौर में उनके सामने जापान की अकाने यामागुची जैसी कठिन चुनौती है. श्रीकांत को ड्रा में आगे जाने के लिए ओलंपिक चैंपियन चेन लोंग की चुनौती का सामना करना होगा. वहीं पारूपल्ली कश्यप पहले दौर में इंडोनेशिया के शेसार हिरेन आर से खेलेंगे. लक्ष्य सेन का सामना हांगकांग के ली चियुक यू से होगा.
