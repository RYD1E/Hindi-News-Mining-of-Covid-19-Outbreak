झारखंड में कोरोना और मौसम की मार, गढ़वा में कोयल नदी के किनारे फेंके हजारों चिकन, तो रांची में सड़क पर फेंके मटर
रांची/मझिआंव : झारखंड (Jharkhand) में एक तरफ कोरोना वायरस (Coronavirus) के डर से पोल्ट्री फार्म (Poultry Farm) के मालिक डरे-सहमे हुए हैं, तो दूसरी तरफ मौसम (Weather) की मार ने किसानों (Farmers) की कमर तोड़ दी है. गढ़वा जिला (Garhwa District) के मझिआंव प्रखंड (Majhiaon Block) में पोल्ट्री फार्म के मालिक ने हजारों चिकन (Chicken) को कोयल नदी के किनारे फेंक दिया है, तो रांची (Ranchi) के बेड़ो (Bero) में किसानों ने मटर (Peas) को सड़क पर फेंक दिया है. लोग यहां से मटर उठाकर ले जा रहे हैं.

बेड़ो और आसपास के थोक बाजारों का भी यही हाल है. बताया जा रहा है कि फसल की लागत नहीं मिलने से किसान बेहद निराश हैं. किसान बाजार में मटर बेचने के लिए लाये थे, लेकिन कोई 2 रुपये प्रति किलो की दर से भी खरीदने के लिए तैयार नहीं थे. अब यहां से मटर घर ले जायें, तो जितने की मटर है, उससे ज्यादा किराया लग जायेगा. इसलिए पूरी फसल को फेंकने में ही भलाई समझी.

वहीं, गढ़वा जिला के मझिआंव में सोशल मीडिया में चल रही खबरों से घबराकर एक पोल्ट्री फार्म के मालिक ने अपने तमाम चूजों और मुर्गों को नदी किनारे फेंक दिया. अब लोगों में इस बात को लेकर आशंका है कि चूजे और मुर्गे मरेंगे, तो पूरे इलाके में कोरोना वायरस फैल जायेगा.

कोयल नदी के किनारे पृथ्वी चक में रविवार को हजारों मुर्गे पड़े थे. बताया गया है कि मझिआंव नगर पंचायत क्षेत्र के वार्ड संख्या 4 के कृष्णा मेहता का पोल्ट्री फॉर्म है. उसने ही सारे मुर्गे और चूजे फेंके हैं. कहा जा रहा है कि कोरोना वायरस के डर से लोगों ने चिकन खाना बंद कर दिया है. औने-पौने दाम पर भी मुर्गे की बिक्री नहीं हो रही. इससे पोल्ट्री फार्म के मालिक चिंतित हैं.

उनका कहना है कि मुर्गे को बेवजह दाना खिलाना और उसकी सेवा करना बेकार है. इसलिए इसे फेंक देने में ही भलाई है. कहा जा रहा है कि पोल्ट्री फार्म के मालिक ने जीवित मुर्गों को फेंका था, लेकिन बारिश और ओलावृष्टि में सभी की मौत हो गयी. गनीमत यह रही कि मूसलाधार बारिश के बाद कोयल नदी उफनायी और सारे मुर्गों को बहा ले गयी.
कोराना वायरस के गंभीर संकट के बाद भी वैश्विक अर्थव्यवस्था का बड़ा केंद्र बनेगा भारतः स्टार्ट अप चैंबर
नयी दिल्लीः नवोन्मेषी उद्योगों के लिये बने स्टार्ट अप चैंबर का मानना है कि चीन में कोराना वायरस के गंभीर संकट से उत्पन्न परिस्थतियों के मद्देनजर भारत में विभिन्न क्षेत्रों में नए उद्यमों के लिए बड़े अवसर हैं . साथ ही कहा कि देश वैश्विक विनिर्माण अर्थव्यवस्था के बड़े केन्द्र के रूप में उभर सकता है. ‘चैंबर आफ स्टार्टअप्स' के महासिचव ज्योतिर्मय जैन ने ‘भाषा' से बातचीत में कहा है कि यह समय भारत के उद्योगों को कच्चे माल के लिये चीन पर अपनी निर्भरता कम करने का भी अवसर है. इसी संदर्भ में उन्होंने कहा कि भारतीय उद्यमियों को दवा, खिलौना, रसायन, टायर और सौर ऊर्जा पैनल उद्योग में निवेश के लिये आगे आना चाहिये.

जैन ने कहा, ‘दुनिया का चीन से विश्वास डिग रहा है. आने वाले समय में भारत दुनिया के लिए बड़े आकर्षण का केन्द्र बनेगा. उद्योग मंडल एसोचैम के अध्यक्ष और रीयल एस्टेट क्षेत्र की संस्था नारेडको के राष्ट्रीय अध्यक्ष निरंजन हीरानंदानी ने कहा कि कई क्षेत्र हैं जहां भारत चीन पर जरूरत से ज्यादा निर्भर हो गया. भारत को इन क्षेत्रों में अवसर का लाभ उठाते हुये मजबूती बढ़ानी चाहिये. इस अवसर का लाभ उठाना चाहिये. उन्होंने कहा कि कच्चे तेल के दाम तेजी से घट रहे हैं. इससे सरकार को अगले छह माह के दौरान विदेशी मुद्रा की काफी बचत होगी. इस बचत का लाभ चुने हुए उत्पादों पर जीएसटी दरों में 25 प्रतिशत तक कटौती के रूप में उद्योगों और उपभोक्ताओं को दिया जाना चाहिये. इससे घरेलू अर्थव्यवस्था में मांग बढ़ेगी.

बैंकों को सुस्ती में फंसे उद्योगों को कर्ज के मामले में एक बारगी पुनर्गठन का मौका देना चाहिये और यदि किसी उद्योग की कर्ज भुगतान में ढिलाई दिखती है तो उसे बैंकों की तरफ से एकबारगी रियायत दी जानी चाहिये. हीरानंदानी ने कहा कि जीएसटी दर में कटौती से रीयल एस्टेट बाजार को भी सहारा मिलेगा. हाल के वर्षों में रीयल एस्टेट बाजार में काफी गिरावट आई है. अब इसे संभलने का अवसर मिलना चाहिये. चैंबर आफ स्टार्ट अप्स के प्रवक्ता संदीप बिष्ट ने कहा कि कोई भी नया निदान तलाशने में स्टार्ट अप ही आगे आयेंगे. कोरोना वायरस के लिये चिकित्सा उपकरण बनाने के लिये सरकार का ध्यान प्रौद्योगिकी और आटोमेशन पर होना चाहिय. नई तकनीक लागत प्रभावी हो इसमें स्टार्ट अप्स की भूमिका अग्रणी होगी.
झारखंड में भी बंद होंगे शैक्षणिक संस्थान, स्वास्थ्य मंत्री ने लिखा सीएम को पत्र, भाजपा ने किया हमला
रांची : कोरोना वायरस से संक्रमित लोगों की संख्‍या भारत में 100 के पार पहुंच गयी है. देश के कई राज्यों ने एहतियातन कई कदम उठाये हैं और स्कूल-कॉलेज सहित कई संस्थाओं को बंद कर दिया है. इसी बीच झारखंड के स्वास्थ्य मंत्री बन्ना गुप्ता ने भी मुख्‍यमंत्री हेमंत सोरेन को पत्र लिखकर मांग की है कि सूबे के शैक्षणिक संस्थान, सिनेमा हॉल, मल्टीप्लेक्स, म्यूजियम, पार्क, जैव विविधता पार्क और इको-पार्क 31 मार्च तक के लिए तत्काल प्रभाव से बंद कर दिये जाएं.
इधर, सुस्त रवैये को लेकर भाजपा ने राज्य सरकार पर हमला किया है. पार्टी नेता बाबूलाल मरांडी ने अपने ट्विटर वॉल पर लिखा कि कोरोना वायरस को लेकर जहां पूरी दुनियां सचेत दिख रही है वहीं झारखंड सरकार को इसकी तनिक भी चिंता नहीं है. झारखंड सरकार की सर्तकता केवल बयानबाजी व बैठकों तक ही सीमित नजर आ रही है. कोरोना को लेकर सजगता इस कदर है कि देश के 12 राज्यों में स्कूल-कॉलेज तक बंद कर दिये गये हैं परंतु झारखंड सरकार इस मामले में अब भी उदासीन है.

भाजपा नेता मरांडी ने और क्या कहा
भाजपा नेता बाबूलाल मरांडी ने अपने ट्विटर वॉल पर लिखा कि सूचना है कि झारखंड में कोरोना की जांच के लिए एक भी केन्द्र उपलब्ध नहीं है. सरकारी-गैरसरकारी अस्पतालों में मरीजों की बात तो दूर, वहां पदस्थापित चिकित्सकों व कर्मियों के लिए मास्क तक उपलब्ध नहीं है. इससे सरकार की तैयारी का अंदाजा लगाया जा सकता है. कोरोना को हल्के में लेना उचित नहीं है. हम झारखंड सरकार से पुनः आग्रह करते हैं कि सरकारी-गैर सरकारी अस्पतालों में अविलंब आकलन कर मुकम्मल व्यवस्था सुनिश्चित करनी चाहिए ताकि भय का वातावरण समाप्त हो.

झारखंड सरकार सजग
झारखंड के मुख्य सचिव डीके तिवारी ने कहा कि कोरोना वायरस को लेकर राज्य सरकार सतर्क है. स्थिति पर नजर रखी जा रही है. हर दो दिनों पर सभी जिलों के डीसी के साथ समीक्षा की जायेगी. शुक्रवार को भी सभी डीसी से बात की गयी है. राहत की बात यह है कि झारखंड समेत पूर्वी भारत में अभी तक कोरोना का कोई केस नहीं मिला है. फिर भी सरकार ने एहतियातन सार्वजनिक कार्यक्रमों को रद्द करने का फैसला लिया है. जनता को भी पैनिक होने की जरूरत नहीं है. हां सावधानी बरतना जरूरी है. जहां तक हो सके, सार्वजनिक कार्यक्रमों और भीड़-भाड़वाली जगहों से लोग बचें. स्कूल-कॉलेज की स्थिति पर भी नजर रखी जा रही है. फिलहाल बंद करने पर फैसला नहीं लिया गया है. अगली समीक्षा बैठक सोमवार को होगी, तभी कोई निर्णय लिया जा सकता है.

असर
-कोरोना को लेकर झामुमो केंद्रीय समिति की बैठक स्थगित

-आइआइएम रांची का दीक्षांत समारोह स्थगित, रक्षा मंत्री राजनाथ सिंह को आना था

-बीआइटी हॉस्टल में रहनेवाले छात्र-छात्राअों के कैंपस से बाहर जाने पर प्रतिबंध

-अब ट्रेनों में मांगने पर ही मिलेगा कंबल, एसी कोच के पर्दे हटाये गये

-जमशेदपुर एमजीएम में मलयेशिया से आये बारीडीह के वृद्ध की जांच करायी गयी थी. उनमें संक्रमण नहीं मिला. रांची से आये दो संदिग्धों के नमूने नेगेटिव पाये गये.

-स्वास्थ्य मंत्री ने शिक्षण संस्थानों, पार्क व सिनेमा हॉल को बंद करने के लिए सीएम से मांगा निर्देश

-डेढ़ से तीन रुपये में बिकनेवाला मास्क 30 से 50 रुपये में बेचा जा रहा है. इधर जिला प्रशासन ने आदेश जारी किया है कि मास्क व सेनेटाइजर की कालाबाजारी करनेवालों पर होगी कार्रवाई

-उधर बिहार में कई शहरों में धारा 144 लागू कर लोगों के एक जगह जमा होने पर प्रतिबंध लगा दिया गया है.

-पॉलिटेक्निक कॉलेजों की परीक्षाएं स्थगित
-झारखंड तकनीकी विश्वविद्यालय ने 16 व 17 मार्च से आरंभ हो रही डिप्लोमा प्रथम व पांचवें सेमेस्टर की परीक्षा स्थगित कर दी है.
