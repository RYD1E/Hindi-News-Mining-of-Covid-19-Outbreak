कोरोना का कहर से पस्त पोल्ट्री कारोबार, पटना में चिकेन की बिक्री में 70 फीसदी तक गिरावट
पटना : चीन में कहर बरपाने वाले कोरोना वायरस का असर भारत में चिकन के कारोबार पर दिख रहा है. देश में चिकन और अंडे के कारोबार में कमी आयी है और अब इसका असर बिहार की राजधानी पटना में भी देखने को मिल लगा है. कोरोना वायरस के बढ़ते प्रकोप के बीच पटना सहित आसपास के इलाके में चिकेन की बिक्री में 70 फीसदी से ज्यादा गिरावट आयी है.

कोरोना के कारण पिछले एक माह में चिकेन के दाम 60 फीसदी से अधिक गिर गये हैं. इसके कारण चिकेन कारोबार से जुड़े कारोबारियों पर संकट छाया हुआ है. कई दुकानदारों ने बोहनी तक आफत है. वही कई चिकेन कारोबारी दूसरे कारोबार शुरू करने पर विचार कर रहे हैं. बता दें कि 60 हजार से अधिक किसान पॉल्ट्री फार्म से जुड़े हुए है. इनमें से अकेले पटना जिले के तीन हजार किसान है, जो इस कारोबार से जुड़े हैं.

गौरतलब है कि दुकानदारों की मानें तो सोशल मीडिया पर इस तरह के अफवाह चल रहे हैं कि चिकेन से कोरोना वायरस फैल सकता है. इससे बाजार में चिकेन के दाम और बिक्री दोनों में गिरावट आयी है.एक अनुमान के अनुसार पटना शहर के आसपास दो हजार से अधिक चिकेन की दुकानें हैं. दुकानदारों की मानें सामान्य दिनों में लगभग एक दुकानदार 50-40 किलो से अधिक चिकेन एक दिन में बेच लेता हैं जबकि वीकेंड में यह आंकड़ा दोगुना हो जाता है. आज की तारीख में चिकेन 60 से 70 रुपये प्रति किलो बिक रहा है, लेकिन खरीदार पूरी तरह गया है. जबकि एक माह पहले तक इसकी कीमत 120- 130 रुपये प्रति किलो था.
विधानसभा में बोले सीएम- मैं हर रोज भगवान से प्रार्थना करता हूं कि मेरे परिवार में कोई जेपीएससी पास ना करे
रांची : विधानसभा में आज झारखंड लोक सेवा आयोग को लेकर भी सवाल किये गये. मुख्यमंत्री हेमंत सोरेन ने कहा, जेपीएससी को लेकर सवाल नियमावली बनायेगी. अपने बयान में मुख्यमंत्री ने जेपीएससी के काम पर ही ऐतराज जताया है. विधायक प्रदीप यादव ने ध्यानाकर्षण में जेपीएससी पीटी में आरक्षण को लेकर सवाल किया.

प्रदीप यादव ने सरकार से सवाल पूछा, क्या सरकार जेपीएससी, जेएसएससी में आरक्षण का अनुपालन करवाना चाहेगी. क्योंकि आरक्षण के विवाद को लेकर ही सातवीं जेपीएससी के विज्ञापन रद्द कर दिये गये और छठी जेपीएससी में विवाद कायम है.

इस सवाल का जवाब देते हुए मुख्यमंत्री हेमंत सोरेन ने कहा, जेपीएससी विवादों का घर रहा है. मैं सुबह उठकर भगवान से यह प्रार्थना करता हूं कि मेरे घर का कोई भी सदस्य जेपीएससी पास न करे. अगर ऐसा किसी ने किया तो लोग कहेंगे मैंने ही करवाया है. इस उदाहरण के साथ हेमंत ने कहा, जेपीएससी को लेकर लोगों में इतना अविश्वास है.अपने बयान में हेमंत सोरेन ने कहा, सारी त्रुटियों को दूर की जायेगी.

नियमावली बनाने के लिये विकास आयुक्त की अद्यक्षता में समिति का गठन किया गया है. मुख्यमंत्री ने कहा, सरकार जेपीएससी में हस्तक्षेप नहीं करना चाहती. यह एक स्वतंत्र एजेंसी है. सरकार के हस्तक्षेप के कारण कई चीजें खराब हो गयी हैं. सरकार के ही हस्तक्षेप की वजह से 15 के बजाय 115 गुणा रिजल्ट हो गया. गौरतलब है कि जेपीएससी हमेशा विवादो में रहा है. छठी जेपीएससी परीक्षा रद्द करने की मांग को लेकर विद्यार्थी आंदोलन कर रहे हैं. गुरूवार को 27वें दिन भी जारी रहा.
कोरोना को 'अब कह सकते हैं महामारी', रोम, मिलान, सियोल के लिए एयर इंडिया की उड़ानें बंद
कोरोना वायरस से भारत में पहली मौत कर्नाटक में हुई है. यहां कलबुर्गी में मंगलवार रात को 76 वर्षीय व्यक्ति की मौत हो गयी, जिसके कोरोना वायरस से संक्रमित होने का संदेह था. इसी बीच एयर इंडिया ने बुधवार की रात कहा कि वह रोम, मिलान और सिओल के लिए अपनी उड़ानें अस्थाई रूप से बंद कर रही हैं.

विमानन कंपनी के एक अधिकारी ने बताया कि रोम (इटली) के लिए सेवाएं 15 से 25 मार्च तक बंद रहेंगी. वहीं मिलान (इटली) और दक्षिण कोरिया की राजधानी के लिए उड़ानें 14 से 28 मार्च तक निलंबित रहेंगी. सरकार की ओर से सभी पर्यटक वीजा 15 अप्रैल तक के लिए निलंबित किये जाने के बाद कंपनी ने यह कदम उठाया है.

कोरोना वायरस को अब कहा जा सकता है महामारी
कर्नाटक के स्वास्थ्य मंत्री बी श्रीमालु ने कहा कि इस बात की पुष्टि नहीं हुई है कि यह मौत कोरोना के चलते हुई है. यदि इस बात की पुष्टि हो जाती है कि व्यक्ति की मौत का कारण कोरोना वायरस ही था, तो यह भारत में इस संक्रमण से हुई पहली मौत का मामला होगा. यह व्यक्ति हाल ही में सऊदी अरब से लौटा था. इस बीच विश्व स्वास्थ्य संगठन के प्रमुख टेड्रॉस गेब्रेयेसस ने बुधवार को कहा कि नये कोरोना वायरस को अब महामारी कहा जा सकता है.

तीन संदिग्ध मरीज पीएमसीएच और एनएमसीएच में भर्ती
कोरोना वायरस के तीन संदिग्ध मरीजों को बिहार की राजधानी पटना के अस्पतालों में बुधवार को भर्ती कराया गया है. पीएमसीएच में समस्तीपुर से आये कोरोना के एक संदिग्ध मरीज को आइसोलशन वार्ड में भर्ती कराया गया है. उसके ब्लड का सैंपल लेकर जांच के लिए भेजा गया है. उम्मीद है कि दो दिनों में जांच रिपोर्ट आ जायेगी. वहीं, एनएमसीएच की ओर से संक्रामक रोग अस्पताल के आइसोलेशन वार्ड में बुधवार को कोरोना के दो और संदिग्ध मरीज भर्ती किये गये हैं.

पहली बार वुहान पहुंचे शी बढ़ाया लोगों का हौसला
चीन के राष्ट्रपति शी जिनपिंग ने मंगलवार को वुहान शहर का पहला दौरा किया और घातक महामारी के खिलाफ युद्ध स्तर पर लड़ाई के लिए मरीजों, निवासियों और कार्यकर्ताओं, पुलिस अधिकारियों, सैन्य कर्मियों, अधिकारियों और स्वयंसेवियों की प्रशंसा की. शी ने कहा कि हमने कोरोना को फैलने से रोक लिया है.

इटली में कोरोना से मौत की दर दुनिया भर से दोगुनी
दुनियाभर में अभी 1,17,751 लोग संक्रमित हैं. जबकि 4292 लोगों की मौत हो चुकी है. यानी कोरोना की वजह से कुल संक्रमित लोगों में से 3.64 फीसदी लोग मारे गये हैं. इटली में यह दोगुना है. इटली में 10,149 लोग संक्रमित हैं. जबकि यहां 631 लोगों की मौत हुई है. यानी कुल संक्रमित लोगों में से 6.21 फीसदी लोगों की मौत हुई है. वहीं, चीन में 80,778 लोग संक्रमित हैं. 3158 लोगों की मौत हुई है. यानी कुल संक्रमित लोगों में से 3.90 फीसदी लोगों की मौत हुई है. संक्रमण के कारण बुधवार को दक्षिण कोरिया में एक भी मौत नहीं हुई. यहां मरने वालों की संख्या 60 तक पहुंच गयी है.
