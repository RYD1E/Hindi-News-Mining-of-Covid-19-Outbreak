दिल्ली / तमिलनाडु में तबलीगी जमात में शामिल हुए 110 लोगों को कोरोना
नयी दिल्ली : दिल्ली में तबलीगी जमात के आयोजन में शामिल हुए लोगों में से 110 के तमिलनाडु में संक्रमित होने की पुष्टि हो गयी है. तमिलनाडु स्वास्थ्य सचिव बीला राजेश ने कहा, राज्य में कोरोना वायरस से संक्रमित लोगों की संख्या 234 हुई.

उन्होंने कहा, बीते 24 घंटों से पूरी सरकार मशीनरी ओवरटाइम काम कर रही है. हम उनको आइसोलेशन वार्डों में ले गए हैं. उन लोगों में से 658 लोगों के सैंपल लिए गए थे, जिनमें से 110 सैंपल पॉजिटिव पाए गए.

स्वास्थ सचिव ने बताया कि मरकज में शामिल 1103 लोग अपनी मरजी से सामने आये. इन्होंने जांच में सहयोग किया हमने 658 लोगों के सैंपल लिए गए हैं, जिसमें से 110 पॉजिटिव मिले हैं. उन्होंने कहा, मैं तबलीगी जमात की मरकज में शामिल हुए उन सभी लोगों को धन्यवाद देना चाहती हूं, जो हमारी अपील के बाद सामने आए और ट्रीटमेंट फैसिलिटीज में ऐडमिट हुए.

हम इसकी भी जांच कर रहे हैं कि वह कैसे हमारे राज्य में आये हैं उनका ट्रोसपोर्टेशन मोड क्या था, उनके साथ किन लोगों ने यात्रा की है. जिनमें कोरोना पॉजिटिव पाया गया है वह किस- किस से मिले हैं , कहां- कहां गये हैं. संख्या काफी ज्यादा है इसलिए थोड़ा समय लग रहा है.

ध्यान रहे कि तबलीगी जमात के लोग देशभर में फैले हुए हैं. अबतक झारखंड तमिलनाडु, केरल, कर्नाटक, उत्तर प्रदेश, तेलंगाना और जम्मू-कश्मीर और उत्तराखंड में जमात से जुड़े लोगों को आइसोलेट किया जा चुका है इनमें से कई लोग संक्रमित पाये गये हैं.

झारखण्ड / कोराना वायरस तबलीगी मरकज मामला : आइसोलेशन वार्ड में भेजे गये मंत्री हाजी हुसैन के बेटे, होम क्वारेंटाइन में मंत्री

रांची : झारखंड की राजधानी रांची के हिंदपीढ़ी में मंगलवार को कोरोना वायरस की पॉजिटिव मरीज के पाये जाने के बाद बुधवार को दिल्ली के निजामुद्दीन के तबलीगी मरकज में शामिल हुए झारखंड के मंत्री हाजी हुसैन अंसारी के बेटे को प्रशासन ने आइसोलेशन वार्ड में भेज दिया है. इसके साथ ही, बेटे की रिपोर्ट आने तक पिता को भी होम क्वारेंटाइन में भेजा गया. मंत्री हुसैन के बेटे अभी हाल ही में दिल्ली के तबलीगी मरकज में शामिल होकर वापस लौटे थे. झारखंड सरकार को स्पेशल ब्रांच ने तबलीगी मरकज में शामिल होकर सूबे में आने वाले जिन लोगों की लिस्ट सौंपी है, उसमें हाजी हुसैन के बेटे का नाम भी शामिल है. स्पेशल ब्रांच की लिस्ट के आधार पर देवघर पुलिस और प्रशासन ने मंत्री हुसैन के बेटे को आइसोलेशन वार्ड में भेजा है.

गौरतलब है कि रांची की स्पेशल ब्रांच ने 30 मार्च, 2020 को इस संबंध में सभी जिलों के उपायुक्तों और रांची, जमशेदपुर और धनबाद के एसएसपी, सभी एसपी (रेल सहित), स्पेशल ब्रांच के डीएसपी को मरकज से लौटे सभी 37 लोगों की लिस्ट भेजी थी. लिस्ट में निजामुद्दीन स्थित मरकज के धार्मिक सम्मेलन में शरीक होकर लौटे सभी लोगों के नाम, पता समेत मोबाइल नंबर भी स्पेशल ब्रांच ने बता दिये थे. पदाधिकारियों से आग्रह किया गया था कि इन सभी लोगों का सत्यापन करते हुए इनकी कोविड-19 संक्रमण की जांच करवायी जाये और अपेक्षित कार्रवाई की जाये.

स्पेशल ब्रांच ने अपने पत्र में यह भी कहा था कि हजरत निजामुद्दीन से लौटे कथित धर्म प्रचारकों में सबसे ज्यादा 9 लोग धनबाद से हैं. राजधानी रांची से 03, जमशेपुर, चतरा व देवघर से दो-दो लोग गये थे, जबकि लातेहार, कोडरमा, खूंटी, जामताड़ा, हजारीबाग, गुमला, गोड्डा, गिरिडीह, गढ़वा, दुमका, बोकारो, पाकुड़, पलामू, रामगढ़, साहेबगंज, सिमडेगा, सरायकेला खरसावां व पश्चिमी सिंहभूम जिले से एक-एक व्यक्ति शामिल थे.

स्पेशल ब्रांच की ओर से सूची सौंपे जाने और मंगलवार को रांची के हिंदपीढ़ी में कोरोना वायरस की एक पॉजिटिव मरीज आने के बाद हरकत में आये पुलिस और प्रशासन ने मंत्री के बेटे को उनके आवास से लेकर स्थानीय अस्पताल के आइसोलेशन वार्ड में भेज दिया है. इसके साथ ही, दिल्ली से लौटने के बाद बेटे के साथ संपर्क में आने के संदेह में मंत्री हुसैन को रिपोर्ट आने तक होम क्वारेंटाइन में रखा गया है. इसके साथ ही, इस बात की भी जांच की जा रही है कि दिल्ली के तबलीगी मरकज से वापस लौटने के बाद मंत्री के बेटे किन-किन लोगों से मुलाकात की और किन-किन लोगों के संपर्क में आए.
देश / Breaking News India: मुंबई में संक्रमितों की संख्या हुई 167, दहशत में लोग
Breaking News India, Bihar, Jharkhand, UP, MP, Kolkata, Mumbai:कोरोना वायरस (coronavirus) के कारण पूरी दुनिया में दहशत है. भारत में इस वायरस की चपेट में आकर 38 लोग जान गंवा चुके हैं. इसी बीच निजामुद्दीन मरकज(Nizamudddin markaz) के मामले ने लोगों की परेशानी बढ़ा दी है. देश और दुनिया की बड़ी खबरों के लिए बने रहें हमारे साथ...

मुंबई में संक्रमित लोगों की संख्या 167 तक पहुंची
मुंबई में बुधवार को कोरोना वायरस से संक्रमण के 16 नए मामले सामने आने के बाद संक्रमित लोगों की संख्या शहर में 167 तक पहुंच गयी है. स्वास्थ्य विभाग के अधिकारी ने बताया कि अब तक शहर में आठ लोगों की मौत इस वायरस से हो चुकी है. अधिकारी ने कहा कि मुंबई में कुल 167 लोग इस वायरस से संक्रमित हैं. इनमें से 16 बुधवार को संक्रमित पाये गये. उन्होंने कहा कि मंगलवार रात में आठवीं मौत हुई लेकिन इसकी जानकारी आधिकारिक तौर पर बुधवार को मिली.


कर्नाटक के कुल 342 लोगों ने लिया था हिस्सा
कर्नाटक स्वास्थ्य मंत्री बी. श्रीरामुलु ने कहा कि बेंगलुरु से 4 और बेलगाम से 5 लोग सहित 200 लोग दिल्ली के निज़ामुद्दीन मरकज़ सभा में शामिल हुए. सभी लोगों को क्वारंटाइन में रखा गया है. कर्नाटक के कुल 342 लोगों ने इस कार्यक्रम में हिस्सा लिया था.

शाहनवाज़ हुसैन ने कहा
भाजपा नेता शाहनवाज़ हुसैन ने कहा कि मरकज़ में जितने भी लोग रोके थे उन्हें प्रधानमंत्री की बात को गंभीरता से लेना चाहिए था, अभी भी जो लोग मरकज़ में थे उन में से बहुत से लोगों को क्वारंटाइन किया गया और बहुत से लोग पॉजिटिव पाये गये. जो लोग पिछले कुछ दिनों में मरकज़ आये या गये हो,उन्हें तुरंत प्रशासन को सूचना देना चाहिए.

कोरोना वायरस: देश में मृतक संख्या 38 हुई, कुल मामले 1637 पर पहुंचे
केंद्रीय स्वास्थ्य मंत्रालय के अनुसार देश में कोविड-19 के मामलों की संख्या बुधवार को 1637 पहुंच गयी, वहीं इस महामारी से मौत का आंकड़ा 38 हो गया. मंत्रालय ने बताया कि 1466 कोरोना वायरस संक्रमितों का इलाज चल रहा है, वहीं 132 लोग या तो ठीक हो गये हैं या उन्हें अस्पतालों से छुट्टी दे दी गयी है. एक रोगी दूसरे देश जा चुका है. स्वास्थ्य मंत्रालय के बुधवार सुबह नौ बजे के आंकड़ों के अनुसार मंगलवार के आंकड़े जारी होने के बाद से मौत के तीन नये मामले सामने आये हैं. हालांकि यह अभी पता नहीं है कि ये देश के किन हिस्सों से आए हैं.

देवबंद में भी हैं कोरोना संक्रमित 500 छात्र रह रहे हैं
देवबंद में भी हैं कोरोना संक्रमित 500 छात्र रह रहे हैं. इस खबर की पुष्टि प्रभात खबर नहीं कर रहा है लेकिन चूंकि ये टीवी चैनलों और सोशल मीडिया पर चल रही है इसलिए आपसे भी यहां साझा किया जा रहा है.

अब्दुल्ला मस्जिद में इंडोनेशिया के सात नागरिक
प्रयागराज की अब्दुल्ला मस्जिद में इंडोनेशिया के सात नागरिक मिले हैं. वे दिल्ली के मरकज में शामिल हुए थे. उनके संपर्क में आने वाले 28 अन्य लोगों को भी क्वैरंटीन में रखा गया है. प्रयागराज के सिटी SP ने बताया कि अब्दुल्ला मस्जिद में इंडोनेशिया के 7, कोलकाता के 1 और केरल के 1 व्यक्ति मिले. पूछताछ में पता चला कि उन्होंने मरकज़ में हुए कार्यक्रम में हिस्सा​ लिया था. हमने उन्हें और उनके संपर्क में आए 28 लोगों को क्वारंटाइन किया है. उनके खिलाफ केस दर्ज किया गया है.

बिहार में कुल 23 पॉजिटिव
बिहार स्वास्थ्य विभाग के प्रधान सचिव ने कहा कि अभी तक बिहार में कुल 23 पॉजिटिव #COVID19 के मरीज़ पाये गये हैं. राज्य सरकार ने उन सभी लोगों का परीक्षण करने का निर्णय लिया है जो 18 मार्च के बाद से विदेश से लौटे हैंक्योंकि हमने पाया कि जिन लोगों में कोई लक्षण नहीं था उनके भी नतीजे पॉजिटिव पाये गये हैं. हमें 81 लोगों की एक सूची मिली है जो निज़ामुद्दीन मरकज़ सभा (दिल्ली ) में शामिल हुए थे. पटना में 17 और बक्सर में 13 लोगों को हमने ट्रेस किया है और शेष को भी हम ट्रेस कर लेंगे.

आंध्र प्रदेश में कोरोना के 43 नये मरीज
पिछले 12 घंटे में आंध्र प्रदेश में कोरोना के 43 नये मरीज मिले हैं. इसके साथ ही राज्य में कोरोना संक्रमण के 87 मामले सामने आ चुके हैं. इधर उत्तर प्रदेश के गोरखपुर में कोरोना से एक 25 साल के युवक की मौत की खबर है. कुछ दिन पहले वह मुंबई से वापस लौटा था.

मरकज से 2361 लोगों को निकाला गया
दिल्ली के उपमुख्यमंत्री मनीष सिसोदिया ने बताया कि मरकज से 2361 लोगों को निकाला गया है. 617 लोगों को अस्पताल में भर्ती कराया गया है जबकि बाकी लोगों को क्वैरंटीन में रखने का काम किया गया है. दिल्ली पुलिस के सूत्रों के अनुसार मरकज दिल्ली के चीफ मौलाना साद 28 तारीख से लापता हैं. उनके खिलाफ एफआईआर दर्ज कर ली गयी है.

मौलाना साद समेत 5 अन्य लोगों के खिलाफ एफआईआर दर्ज
कर्नाटक के स्वास्थ्य मंत्री ने कहा कि इंडोनेशिया और मलेशिया से आये 62 लोग कर्नाटक भी आये थे. उनके संपर्क में आये लोगों की भी ट्रैसिंग की जा रही है. इधर, दिल्ली पुलिस के मुताबिक बुधवार सुबह 3 बजे निजामुद्दीन मरकज को खाली करवा लिया गया है. मौलाना साद समेत 5 अन्य लोगों के खिलाफ एफआईआर दर्ज की गयी है. यहां पर करीब 2100 लोग थे और उनको निकालन में पांच दिन लग गये.

पाकिस्तान में लोगों का हाल बुरा
पाकिस्तान में अल्पसंख्यकों का कहना है कि संकट के इस समय में उनको राशन तक नहीं दिया जा रहा है. इसका वीडियो भी सामने आया है. आप भी देखें...

डॉक्टर आये कोरोना की चपेट में
दिल्ली के एक सरकारी अस्पताल के डॉक्टर को कोरोना वायरस ने अपनी चपेट में ले लिया है. आपको बता दें कि कोरोना वायरस के कारण भारत में 35 लोगों की जान चली गयी है जबकि 1200 से ज्यादा लोग इस वायरस से संक्रमित हैं.

मुख्तार अब्बास नकवी ने कहा
केंद्रीय मंत्री मुख्तार अब्बास नकवी ने कहा कि तब्लीगी जमात ने जो किया है वह तालिबानी अपराध के जैसा है. इस अपराध के लिए माफ नहीं किया जा सकता है. उन्होंने बहुत सारे लोगों को की जान खतरे में डाल दिया है. जो लोग सरकार के निर्देश को नहीं मानते उनके खिलाफ कड़ी कानूनी कार्रवाई की जरूरत है. इधर गृह मंत्रालय ने आदेश दिया है कि जम्मू-कश्मीर अडप्टेशन लॉ को जम्मू-कश्मीर रीऑर्गाइजेशन लॉ के नाम से जाना जाएगा.


राजस्थान में आज कोई नया केस नहीं
राजस्थान में बुधवार सुबह 9 बजे तक कोई नया केस नहीं आया है जो सूबे के लिए राहत की खबर है. आपको बता दें कि यहां अब तक 93 मामले सामने आये हैं जिसमें से 14 ठीक हो चुके हैं.

आंध्र प्रदेश के डेप्युटी सीएम अमजद बाशा का बयान
आंध्र प्रदेश के डेप्युटी सीएम अमजद बाशा का बयान सामने आया है. उन्होंने कहा है कि वह 2 मार्च को दिल्ली गये थे क्योंकि सुप्रीम कोर्ट में मुस्लिमों के आरक्षण के बारे में सुनवाई होनी थी. आगे उन्होंने कहा कि वे मरकज के कार्यक्रम में नहीं गये थे.

बंगाल में कोरोना संक्रमण से और दो की मौत
बंगाल में कोरोना वायरस के संक्रमण से दो और लोगों की जान चली गयी है. मृतकों में एक महिला हैं. सोमवार देर शाम हावड़ा जिला अस्पताल में 48 वर्षीय एक महिला ने दम तोड़ दिया. वह मालीपांचघड़ा थाना क्षेत्र के सलकिया की रहने वाली थीं. रविवार को सांस लेने में तकलीफ होने पर उन्हें पहले सत्यबाला आइडी अस्पताल ले जाया गया.


गोवा में 14 संदिग्धों का कोरोना टेस्ट
गोवा के मंत्री ने जानकारी दी कि 14 संदिग्धों का कोरोना टेस्ट किया गया. सभी की रिपोर्ट निगेटिव आयी है. आज 25 अन्य लोगों की जांच होनी है. इधर कोरोना वायरस के प्रकोप को देखते हुए आंध्र प्रदेश सरकार ने मुख्यमंत्री समेत मंत्रियों, विधायकों और पार्षदों की इस महीने के वेतन को रोकने का आदेश दिया है.

देशभर में संकट
निजामुद्दीन इलाके से आज भी जारी रहा लोगों को अस्पताल ले जाकर चेकअप करवाने का सिलसिला. आपको बता दें कि यहां एक धार्मिक कार्यक्रम में हजारों लोग जुटे थे जिसकी वजह से देशभर में संकट पैदा हो गया है.

बिहार में 'लॉकडाउन' का उल्लंघन करने वालों पर पुलिस सख्त
बिहार में लॉकडाउन का उल्लंघन करने पर मंगलवार को 14 लोगों को गिरफ्तार किया गया और 329 वाहन जब्त किये गये. अपर पुलिस महानिदेशक (मुख्यालय) जितेंद्र कुमार ने बताया कि प्रदेश में सरकारी आदेश (लॉकडाउन के मद्देनजर) का उल्लंघन करने वाले 14 लोगों को मंगलवार को गिरफ्तार किया गया तथा 43 मामले दर्ज किये गये.


रांची में कोरोना संक्रमित मरीज मिलने के बाद सघन जांच में जुटी पुलिस
झारखंड में एक विदेशी महिला में कोरोना वायरस के संक्रमण की पुष्टि होने के बाद से प्रशासन में हड़कंप मच गया है. लॉकडाउन का सख्ती से पालन कराने की मुहिम शुरू हो गयी है. राजधानी रांची में बुधवार (1 अप्रैल, 2020) को कई जगहों पर बैरिकेडिंग कर दी गयी. गहन जांच शुरू हो गयी है.


अमेरिका के स्टेट सेक्रटरी ने किया फोन
अमेरिका के स्टेट सेक्रटरी ने भारत के विदेश मंत्री एस जयशंकर से फोन पर बात है. उन्होंने कहा है कि मुश्किल की इस घड़ी में हम आपके साथ खड़े हैं.

60 लोगों को क्वैरंटीन में रखा गया
निजामुद्दीन मरकज से जुड़े पुणे में अब तक 60 लोगों को क्वैरंटीन में रखा गया है और उनके सैंपल केा जांच के लिए भेजा गया है. वहीं अन्य लोगों की तलाश तेज कर दी गयी है. आपको बता दें कि पुणे से लगभग 130 लोग तब्लीगी जमात में शामिल हुए थे.


मुंबई में 16 और लोग कोरोना पॉजिटिव
मुंबई में 16 और लोग कोरोना पॉजिटिव मिले हैं. इसके अलावा पुणे में भी दो नये मरीज मिलने से हड़कंप मचा हुआ है. इसके साथ ही राज्य में अब तक 320 मामले आ चुके हैं. कोरोना की वजह से महाराष्ट्र में 12 लोगों की जान जा चुकी है.








