देश / Coronavirus : एक दिन में ठीक हुए 705 मरीज, क्‍या भारत में हार रहा COVID-19 ?

नयी दिल्‍ली : कोरोना वायरस के संक्रमण से इस समय पूरी दुनिया संकेट के दौर से गुजर रही है. भारत में भी कोरोना के खिलाफ जंग जारी है. हालांकि ऐसे संकेत मिलते नजर आ रहे हैं कि भारत कोरोना के खिलाफ जंग जीत रहा है.

स्‍वास्‍थ्‍य मंत्रालय की ओर से जो ताजा आंकड़ा मिले हैं उसके अनुसार भारत में आज एक दिन सबसे अधिक 705 लोग कोरोना वायरस से ठीक होकर घर लौट चुके हैं. स्वास्थ्य मंत्रालय के संयुक्त सचिव लव अग्रवाल ने बताया, 3 जिलों में पिछले 28 दिनों से कोई नया मामला सामने नहीं आया है, इसमें एक नया जिला प्रतापगढ़, राजस्थान शामिल हुआ है. लव अग्रवाल ने बताया, देश में 61 ऐसे जिले हैं जिनमें पिछले 14 दिनों से कोई नया मामला सामने नहीं आया है.

स्‍वास्‍थ्‍य मंत्रालय ने जो आंकड़े दिये हैं उसके अनुसार ये शुभ संकेत हैं कि भारत कोरोना के खिलाफ जंग जीत रहा है. हालांकि अब भी कोरोना के खिलाफ लंबी लड़ाई लड़नी बाकी है. देश में दो राज्‍य ऐसे हैं जो पूरी तरह से कोरोना फ्री हो चुका है. गोवा देश का पहला राज्‍य बना, जिसने कोरोना के खिलाफ जंग जीत लिया. गोवा में कुल 7 मामले कोरोना के थे, जिसमें अब सभी लोग ठीक होकर घर लौट चुके हैं. उसी तरह मणिपुर देश का दूसरा ऐसा राज्‍य है जो कोरोना वायरस फ्री हो चुका है. यहां कोरोना के दो केस थे, जो अब पूरी तरह से ठीक होकर घर चले गये हैं. ये सारे संकेत ऐसे हैं जो बता रहे हैं कि देश कोरोना के खिलाफ जंग जीत रहा है.

सोमवार को ठीक होने का आंकड़ा 410 था और आज मंगलवार को आंकड़ा 705 हो गयी है. स्‍वास्‍थ्‍य मंत्रालय ने पहले ही बता दिया है कि देश में कोरोना से ठीक होने वालों की संख्‍या में बढ़ोतरी हुई है. पहले जहां ठीक होने वालों का प्रतिशत 11 था, वो अब बढ़कर 17.48 हो गयी है.

गौरतलब है कि देश में कोरोना वायरस के कारण अब तक 590 लोगों की जान जा चुकी है. इसके साथ ही कुल संक्रमितों की संख्या बढ़कर 18,601 पर पहुंच गई है. केंद्रीय स्वास्थ्य मंत्रालय ने बताया कि देश में अब भी 14,759 लोग संक्रमण की चपेट में हैं जबकि 3,251 लोग स्वस्थ हो गए हैं और उन्हें अस्पताल से छुट्टी दी जा चुकी है वहीं एक व्यक्ति विदेश चला गया है. कुल मामलों में 77 विदेशी नागरिक भी शामिल हैं.

आंकड़ों के अनुसार देश में सर्वाधिक 4,866 मामले महाराष्ट्र से सामने आए हैं. इसके बाद दिल्ली से 2,081, गुजरात से 1,939, राजस्थान में 1,576, तमिलनाडु में 1,520 और मध्य प्रदेश में 1.485 मामले सामने आए हैं. उत्तर प्रदेश में संक्रमितों की संख्या 1,184, तेलंगाना में 873 और आंध्र प्रदेश में 722 है. केरल और कर्नाटक दोनों राज्य से 408 मामले सामने आए हैं.

पश्चिम बंगाल में भी संक्रमितों की संख्या बढ़कर 392, जम्मू-कश्मीर में 368, हरियाणा में 254 और पंजाब में 245 हो गई है. बिहार में कोरोना वायरस संक्रमण के 113 जबकि ओडिशा में 74 मामले हैं. उत्तराखंड और झारखंड में 46-46 लोगों में संक्रमण की पुष्टि हुई है. हिमाचल प्रदेश में 39, छत्तीसगढ़ में 36 जबकि असम में 35 मामले हैं. केंद्र शासित क्षेत्रों चंडीगढ़ में कोविड-19 के 26, लद्दाख में 18 जबकि अंडमान और निकोबार द्वीपसमूह से 16 मामले हैं. मेघालय में 11 जबकि गोवा और पुडुचेरी से कोविड-19 के सात-सात मामले सामने आए हैं.

देश / Breaking News : देश में अब तक 4,49,810 कोरोना टेस्‍ट, 5 टीके मानव परीक्षण फेज में

Breaking News Live Update: कोरोना वायरस(coronavirus) पूरी दुनिया में फैल चुका है. भारत में इसकी चपेट में आकर 590 लोगों की मौत हुई है जबकि 18601 लोग इससे संक्रमित हैं. कोरोना से मरने वालों की संख्या में रोज बढ़ोतरी हो रही है जिससे सभी देश चिंतित हैं. इसी बीच आज मध्य प्रदेश में शिवराज सिंह कैबिनेट का विस्तार हुआ. इधर पाकिस्तानी सेना ने मंगलवार को जम्मू-कश्मीर के पुंछ जिले में अग्रिम चौकियों और नियंत्रण रेखा से लगे हुए गांवों में भीषण गोलाबारी की है. देश और दुनिया की बड़ी खबरों के लिए बने रहें हमारे साथ....

देश में अब तक 4,49,810 कोरोना टेस्‍ट, 5 टीके मानव परीक्षण फेज में
ICMR के आर गंगाखेडकर ने बताया, देश में अब तक 4,49,810 सैंपलों का टेस्ट किया जा चुका है. कल 35,852 सैंपलों का टेस्ट किया गया जिनमें से 29,776 नमूनों का टेस्ट 201 ICMR नेटवर्क लैब में और बाकी 6,076 सैंपलों का टेस्ट 86 निजी प्रयोगशालाओं में किया गया. उन्‍होंने बताया यह एक नयी बीमारी है पिछले साढ़े तीन महीनों में विज्ञान ने विकास किया है और हमने PCR टेस्ट भी शुरू किये. 5 टीके मानव परीक्षण फेज में चले गए हैं. यह पहले कभी किसी अन्य बीमारी के मामले में नहीं हुआ.

कोरोना संक्रमण से जुड़ी हर Breaking News in Hindi से अपडेट रहने के लिए बने रहें हमारे साथ.

महाराष्ट्र में 11 पुलिस अधिकारी और 38 पुलिसकर्मी कोरोना की चपेट में
महाराष्ट्र पुलिस ने बताया, कुल 11 पुलिस अधिकारी और 38 पुलिसकर्मी COVID19 की चपेट में आ गये हैं. सभी कोरोना पॉजिटिव पाये गये हैं.

COVID-19 से अगर निधन हुई तो मिलेगा शहीद का दर्जा, 50 लाख का मुआवजा
ओडिशा सरकार ने कोरोना वायरस के खिलाफ जंग लड़ रहे हेल्थकेयर स्टाफ के लिए आज बड़ी घोषणा की है. ओडिशा के मुख्‍यमंत्री ने घोषणा की कि अगर किसी भी हेल्‍थकेयर स्‍टाफ की कोरोना से मौत होती है तो उसे शहीद का दर्जा दिया जाएगा और परिवार वालों को 50 लाख का मुआवजा दिया जाएगा.

सिंगापुर ने 1 जून तक बढ़ाया लॉकडाउन
इस समय पूरी दुनिया कोरोना वायरस संक्रमण से संकट में फंसा है. कई देशों में लॉकडाउन की स्थिति बनी हुई है. भारत में भी 3 मई तक लॉकडाउन को बढ़ाया गया है. इस बीच सिंगापुर से खबर है कि वहां लॉकडाउन को बढ़ाकर 1 जून कर दिया गया है. यह खबर स्‍थानीय मीडिया के हवाले से मिली है.

जम्मू-कश्मीर के पुंछ जिले में नियंत्रण रेखा के पास पाकिस्तान ने की भारी गोलीबारी
पाकिस्तानी सेना ने मंगलवार को जम्मू-कश्मीर के पुंछ जिले में अग्रिम चौकियों और नियंत्रण रेखा से लगे हुए गांवों में भीषण गोलाबारी की. एक रक्षा प्रवक्ता ने बताया कि सुबह 11:20 बजे पाकिस्तान ने नियंत्रण रेखा के कर्णी सेक्टर में बिना उकसावे के संघर्षविराम तोड़ते हुए छोटे हथियारों से गोलीबारी की और मोर्टार दागना शुरु कर दिया. उन्होंने कहा कि भारतीय सेना उन्हें मुहतोड़ जवाब दे रही है और आखिरी समाचार मिलने तक दोनों तरफ से गोलाबारी जारी है.

फसली ऋण पर भी मोराटोरियम की सुविधा
रिजर्व बैक ऑफ इंडिया ने एक और राहत देते हुए कहा कि फसली ऋण पर भी मोराटोरियम की सुविधा मिलेगी. 3 महीने की राहत दी जाएगी.

अंतर-मंत्रालयी केन्द्रीय दलों (आईएमसीटी) के पश्चिम बंगाल पहुंचने पर भीड़की तृणमूल
कोरोना वायरस की स्थिति का आकलन करने के लिए अंतर-मंत्रालयी केन्द्रीय दलों (आईएमसीटी) के पश्चिम बंगाल पहुंचने को तृणमूल ने ‘‘ एडवेंचर ट्यूरिज्म'' बताया. तृणमूल कांग्रेस के सांसद डेरेक ओ ब्रायन ने दावा किया कि पश्चिम बंगाल की मुख्यमंत्री को बताया गया कि केन्द्रीय दल कुछ जिलों का तीन घंटे तक दौरा करेंगे. तृणमूल कांग्रेस ने केन्द्रीय दलों के गुजरात, तमिलनाडु, उत्तर प्रदेश ना जाने पर उठाये सवाल, जहां कोरोना वायरस के सबसे अधिक मामले और प्रभावित इलाके हैं.

झारखंड में तीसरे कोरोना मरीज की मौत
आंध्र प्रदेश में आज कोरोना के 35 नये केस मिले हैं. राज्य में कोरोना के 757 केस मिल चुके हैं. अब तक 22 की मौत हुई है और 96 लोग ठीक हुए हैं. इधर , झारखंड के हॉटस्पॉट हिंदपीढ़ी के नाला रोड में रहने वाली कोरोना पॉजिटिव महिला की मौत आज हो गयी. पहले पति की भी जान जा चुकी है. झारखंड में तीसरे कोरोना पॉजिटिव की मौत हुई.

शिवराज कैबिनेट का विस्तार
शिवराज कैबिनेट का विस्तार आज हो गया. नरोत्तम मिश्रा, कमल पटेल, मीना सिंह, तुलसी सिलावट और गोविंद सिंह राजपूत ने ली मंत्रिपद की शपथ ली. अभी तक शिवराज सिंह बिना कैबिनेट के काम कर रहे हैं.

पालघर पर बोले शरद पवार
एनसीपी प्रमुख शरद पवार ने कहा कि पालघर में जो कुछ हुआ, नहीं होना चाहिए था. यह दुर्भाग्यपूर्ण और निंदनीय है. पुलिस ने लगभग 100 लोगों को गिरफ्तार किया है और जांच चल रही है. कुछ लोग कानून व्यवस्था पर सवाल उठा रहे हैं जबकि यह अफवाह की वजह से हुआ.

दिल्ली में कोरोना के 78 नये केस
दिल्ली के स्वास्थ्‍य मंत्री सत्येंद्र जैन ने बताया कि दिल्ली में कल से आज तक कोरोना के 78 नये केस मिले हैं और अभी कुल संक्रमितों की संख्या 2081 हो गयी है. कल 1397 सैंपल टेस्ट किये गये थे. कल नबी करीम इलाके में रैपिड टेस्टिंग हुई थी.

महाराष्ट्र का हाल
महाराष्ट्र में आज सुबह 10 बजे तक कोरोना के 472 और मामले सामने आये हैं. इसके साथ ही राज्य में कोरोना मरीजों की संख्या 4676 हो गयी है. 9 और लोगों की मौत भी हुई है. राज्य में अब तक 232 लोगों की मौत हो चुकी है.

तीन पुलिसकर्मी कोरोना पॉजिटिव
राष्‍ट्रीय राजधानी दिल्ली के नबी करीम इलाके में तीन पुलिसकर्मियों को कोरोना पॉजिटिव पाया गया है. नबी करीम एरिया भी 84 कन्टेनमेंट जोन में से एक है: टीवी रिपोर्ट

पीएम मोदी का ट्वीट
भारत सरकार हर साल 21 अप्रैल को लोकसेवा दिवस के तौर पर मनाती है. पीएम मोदी ने इस मौके पर कोरोना संकट में मानवता की मदद कर रहे सिविल सर्वेंट् को शुभकामनाएं दी हैं. उन्होंने अपने ट्विटर वॉल पर लिखा कि सिविल सर्विसेज डे के मौके पर मैं देश के सभी सिविल सर्वेंट्स और उनके परिवार को बधाई देता हूं. कोरोना महामारी को हराने की दिशा में मैं उनके प्रयासों की सराहना करता हूं. संक्रमितों के इलाज में वे लगातार काम कर रहे हैं. हम सब कोरोना को मिलकर हराएंगे.

योगी आदित्यनाथ के पिता का अंतिम संस्कार
उत्तराखंड के मुख्यमंत्री त्रिवेंद्र सिंह रावत उत्तर प्रदेश के सीएम योगी आदित्यनाथ के पिता के अंतिम संस्कार में शामिल हुए. निधन कल हुआ था. आपको बता दें कि योगी पहले ही कह चुके थे कि वे अंतिम संस्कार में नहीं पहुंच पाएंगे.

लखनऊ और नागपुर का हाल
केजीएमयू लखनऊ में सोमवार को 754 सैंपल टेस्ट किये गये जिनमें से 8 की रिपोर्ट पॉजिटिव आयी है. इधर, नागपुर जिले में आज कोरोना के 7 नये मामले आये हैं, इसके साथ ही कुल संख्या 88 हो गयी है.

राजस्थान में आज कोरोना के 52 नये मामले
राजस्थान में आज कोरोना के 52 नये मामले पाये गये हैं. राज्य में कुल पॉजिटिव लोगों की संख्या 1628 हो गयी है. 25 लोगों की मौत हो चुकी है और 205 लोग ठीक हुए हैं.

पिछले 24 घंटे में देश में 47 लोगों की मौत
पिछले 24 घंटे में देश में 47 लोगों की मौत हुई है. भारत में कोरोना संक्रमण के मामलों की संख्या 18601 पहुंच गयी है. 3252 लोग अब तक ठीक हो चुके हैं. खतरनाक संक्रमण की वजह से 590 लोगों की जान गयी है. यह जानकारी स्वास्थ्य मंत्रालय ने दी है.

मध्य प्रदेश में शिवराज सिंह कैबिनेट का विस्तार
आज 12 बजे मध्य प्रदेश में शिवराज सिंह कैबिनेट का विस्तार होगा. भाजपा के नरोत्तम मिश्रा, कमल पटेल, मीना सिंह और गोविंद सिंह राजपूत मंत्री के रूप में शपथ लेंगे.

नॉर्थ कोरिया के नेता किम जोंग उन का ब्रेन डेड
नॉर्थ कोरिया के नेता किम जोंग उन को लेकर अटकलें तेज हैं. अमेरिकी मीडिया के मुताबिक हार्ट सर्जरी के बाद उनका ब्रेन डेड हो चुका है.

कोविड-19 के टीके पर सभी की ‘समान' पहुंच
संयुक्त राष्ट्र के सदस्य देशों ने मांग की कि कोविड-19 के उपचार के लिए भविष्य में बनने वाली दवाओं-टीकों तक सभी की ‘समान' पहुंच सुनिश्चित की जाए.

फ्रांस में मरने वालों की संख्‍या 20 हजार पार
फ्रांस में कोरोना वायरस की वजह से मरने वालों की संख्या 20 हजार को पार कर गयी है. अमेरिका, इटली और स्पेन के बाद फ्रांस चौथा देश है जहां कोरोना संक्रमण की वजह से 20 हजार से ज्यादा लोगों की जान जा चुकी है.

ममता बनर्जी ने पीएम मोदी को लिखा
पश्चिम बंगाल की सीएम ममता बनर्जी ने पीएम मोदी को लिखा है कि गृह मंत्री अमित शाह ने मुझसे 1 बजे फोन करे केंद्रीय मंत्रियों की टीम के पश्चिम बंगाल दौरे के बारे में जानकारी दी. दुर्भाग्य से ये टीमें हमारी बातचीत से पहले 10 बजकर 10 मिनट पर ही कोलकाता पहुंच चुकी थीं. आपको बजा दें कि पश्चिम बंगाल में कोरोना के 47 नये मामले सामने आये हैं, अभी राज्य में कुल 245 ऐक्टिव केस हैं और 12 लोगों की मौत हुई है. यह जानकारी स्वास्थ्य एवं परिवार कल्याण विभाग पश्चिम बंगाल ने दी है.

17,656 मामले अब तक
स्वास्थ्य एवं परिवार कल्याण मंत्रालय के अनुसार भारत में कोरोना के कुल 17,656 मामले अब तक सामने आ चुके हैं. इनमें से 14255 मामले ऐक्टिव हैं और 2842 लोग ठीक हो चुके हैं. कुल 559 लोगों की मौत अब तक हुई है.
