रांची / झारखंड में एक दिन में रिकॉर्ड 20 कोरोना पॉजिटिव मामले, कुल संक्रमितों की संख्या 103 हुई
रांची : राजधानी रांची में कोरोनावायरस का संक्रमण लगातार बढ़ता ही जा रहा है. सोमवार 27 अप्रैल को झारखंड के विभिन्न इलाकों से 20 कोरोना पॉजिटिव मरीज मिले हैं. रांची में जिस प्रकार कोरोना का संक्रमण पैर पसारता जा रहा है, इससे प्रशासन के होश उड़े हुए हैं. शुरुआती दिनों में जहां हिंदपीढ़ी से ही कोरोना पॉजिटिव मरीज मिल रहे थे, वहीं अब राजधानी के कई हिस्सों में इसका प्रसार हो गया है. आज आये रिपोर्ट के अनुसार पॉजिटिव पाये गये मरीज कडरू, डोरंडा, कांके, रिम्स आइसोलेशन वार्ड, रांची रेलवे स्टेशन, हिंदपीढ़ी और सेवा सदन से मिले हैं. हिंदपीढ़ी से सात मरीज मिले हैं, जबकि अन्य जगहों से एक-एक मरीज पॉजिटिव पाये गये हैं. वहीं तीन मरीज बेड़ो और तीन मरीज इटकी से मिले हैं.
राज्य के स्वास्थ्य सचिव नितिन मदन कुलकर्णी ने रिपोर्ट की पुष्टि की है. आज बढ़े 20 मामलों के साथ राज्य में कोरोना संक्रमितों की कुल संख्या 103 हो गयी है. इनमें 13 ठीक हुए हैं और तीन की मौत हुई है. आज पॉजिटिव पाये गये मरीजों में एक थाना के एएसआई भी कोरोना संक्रमित पाये गये हैं. साथ ही एक एंबुलेंस चालक में भी कोरोना संक्रमण की पुष्टि हुई है.

आपको बता दें कि रविवार का दिन झारखंड के लिए काला दिन साबित हुआ. इस दिन एक दिन में सबसे अधिक 16 कोरोना पॉजिटिव मामले सामने आये थे. लेकिन सोमवार को यह रिकॉर्ड भी टूट गया. एक दिन में सबसे अधिक 20 मामले सामने आये हैं. इसमें 13 मामले राजधानी रांची से थे, दो मामले गढ़वा से और एक मामला जामताड़ा से आया थे. शनिवार 25 अप्रैल को राज्य में आठ कारोना पॉजिटिव मामलों की पुष्टि हुई थी, जिसमें एक छह साल की बच्ची भी शामिल थी. इनमें पांच मामले हिंदपीढ़ी से और एक मामला रांची के ही कांटाटोली के नेताजी नगर से सामने आया था. जबकि रात में आयी जांच रिपोर्ट में पलामू के तीन लोग कोरोना पॉजिटिव पाये गये थे.

शनिवार 25 अप्रैल को बोकारो से कोरोना संक्रमण को मात देने वाले चार मरीजों को अस्पताल से छुट्टी दे दी गयी है. उनसे 14 दिनों तक घर में ही क्वारेंटाइन रहने को कहा गया है. पूर्व में ठीक होने वालों में रांची से पांच, हजारीबाग से दो और सिमडेगा से एक मरीज है. झारखंड की पहली कोरोना पॉजिटिव मलयेशियाई महिला ने भी कोरोना से जंग जीत ली है. उसे कोविड-19 वार्ड से निकालकर खेलगांव स्थित क्वारेंटाइन सेंटर में रखा गया है.

झारखंड में कोरोनावायरस ने ऐसे पसारा पैर
राज्य में कोरोना का पहला मामला रांची के हिंदपीढ़ी से ही आया था. 31 मार्च को हिंदपीढ़ी इलाके से 22 वर्षीय मलयेशियाई महिला कोरोना पॉजिटिव पायी गयी थी. वह तबलीग जमात से जुड़ी थी. दो अप्रैल को हजारीबाग के विष्‍णुगढ़ का रहने वाला एक शख्स कोरोना पॉजिटिव पाया गया था. वह आसनसोल में मजदूरी का काम करता था और वहीं से हजारीबाग लौटा था. पांच अप्रैल को बोकारो की एक महिला में कोरोना की पुष्टि हुई. वह बांग्‍लादेश से जमाज में शामिल होकर लौटी थी. छह अप्रैल को रांची के हिंदपीढ़ी से एक 54 वर्षीय महिला में कोरोना संक्रमण की पुष्टि हुई, जिसकी हाल ही में मौत हो चुकी है.

आठ अप्रैल को हिंदपीढ़ी के 5, बोकारो के चंद्रपुरा में 3 और गोमिया में 1 मरीज कोरोना पॉजिटिव पाये गये थे. जिसमें गोमिया के मरीज की मौत हो गयी है. इस दिन कुल 9 मरीज की पुष्टि हुई थी. नौ अप्रैल को बोकारो के चंद्रपुरा के एक मरीज में कोरोना की पुष्टि हुई. 11 अप्रैल को हिंदपीढ़ी, हजारीबाग और कोडरमा से 1-1 मरीज में कोरोना की पुष्टि हुई. इस दिन कुल 3 लोगों में कोरोनावायरस की पुष्टि हुई. 12 अप्रैल को बोकारो के गोमिया के साड़म में दो कोरोना संक्रमित मरीज मिले. वहीं 13 अप्रैल को रांची के हिंदपीढ़ी से 3, बोकारो तथा गिरिडीह से 1-1 कोरोना पॉजिटिव मरीज मिले. इस दिन कुल 5 मरीजों में कोरोना की पुष्टि हुई.

14 अप्रैल को रांची के हिंदपीढ़ी से 2 और सिमडेगा से एक मरीज में कोरोना की पुष्टि हुई. इस दिन कुल 3 मरीज सामने आये. 15 अप्रैल को रांची के हिंदपीढ़ी से एक मरीज कोरोना पॉजिटिव पाया गया. 16 अप्रैल को धनबाद के कुमारधुबी का एक मरीज कोरोना पॉजिटिव पाया गया. 17 अप्रैल को रांची के हॉटस्‍पॉट हिंदपीढ़ी से 3 कोरोना मरीजों की पुष्टि हुई.

लगातार बढ़ती गयी कोरोना संक्रमितों की संख्या
18 अप्रैल को हिंदपीढ़ी से एक, धनबाद के हीरापुर से एक मरीज में कोरोना की पुष्टि हुई. वहीं रांची के बरियातू में रहने वाले रिटायर्ड डीडीसी में कोरोना की पुष्टि हुई, मगर उनकी रिपोर्ट गुड़गांव के मेदांता अस्‍पताल में पॉजिटिव आयी. इसलिए उन्हें राज्य के आंकड़े में नहीं जोड़ा जा रहा है. 19 अप्रैल को हिंदपीढ़ी से 5, बेड़ो से एक और सिमडेगा से एक मरीज में कोरोना की पुष्टि हुई. 20 अप्रैल को हिंदपीढ़ी से एक, बोकारो से एक और हजारीबाग से एक कोरोना पॉजिटिव मरीज की पुष्टि हुई. 22 अप्रैल को रांची के हिंदपीढ़ी के 3 और गढ़वा से एक कोरोना पॉजिटिव मरीज की पुष्टि हुई. 23 अप्रैल को रांची के हिंदपीढ़ी से 6 और बेड़ो से एक कोरोना पॉजिटिव मरीज की पुष्टि हुई. वहीं, 24 अप्रैल को झारखंड से तीन कोरोना पॉजिटिव की पुष्टि हुई थी. इसमें दो हिंदपीढ़ी के और एक देवघर के हैं.

देश / Coronavirus Update : धारावी में आज 34 नये पॉजिटिव केस, कुल 275 लोग संक्रमित

Coronavirus update, Coronavirus impact, Corona virus epidemic Coronavirus India Live Updates, PM narendra modi, man ki baat, Lockdown in india कोरोना वायरस कोविड-19 का कहर थमता नजर नहीं आ रहा. इसके कारण दुनियाभर में मौतों का आंकड़ा 2 लाख के पार जा चुका है. वहीं संक्रमितों की कुल तादाद 28 लाख से अधिक हो गई है. भारत में कोरोना के अबतक 26 हजार से अधिक केस सामने आ चुके हैं. यह रफ्तार दिन-ब-दिन बढ़ रही है जो चिंता का विषय है.सरकार आंकड़ों के मुताबिक 826 लोगों की मौत हो चुकी है. अभी 20177 एक्टिव केस हैं जबकि 5914 लोग ठीक होकर डिस्चार्ज हो चुके हैं. Coronavirus से जुड़े सभी लाइव अपडेट के लिए हमारे साथ जुड़े रहे. साथ ही पेज को रिफ्रेश करते रहें.

धारावी में आज 34 नये पॉजिटिव केस, कुल 275 लोग संक्रमित
महाराष्‍ट्र के धारावी में आज 34 नये कोरोना पॉजिटिव केस सामने आये और राहत की बात है कि यहां से आज कोई भी मौत नहीं हुई. धारावी में कोरोना संक्रमितों की कुल संख्‍या बढ़कर 275 हो गयी है और मरने वालों की संख्या 14 है.

गुजरात में कोरोना के 230 नये मामले और 18 की मौत, राज्‍य में संक्रमितों की संख्‍या 3301
बीते 24 घंटों में गुजरात में कोरोना के 230 नये मामले सामने आये हैं और 18 मौतें रिपोर्ट की गई है. इसके साथ ही राज्य में कोरोना संक्रमण से मरने वालों की संख्या अब 155 हो गयी. कुल मामलों की संख्या बढ़कर 3301 हो गई है जिनमें से 313 ठीक होकर डिस्चार्ज हो चुके हैं.

महाराष्‍ट्र में कोरोना 440 नये मामले, 19 की मौत, राज्‍य में संक्रमितों की संख्‍या बढ़कर 8068 हुई
महाराष्‍ट्र में कोरोना वायरस का मामला तेजी से बढ़ते जा रहा है. रविवार को कोरोना के 440 नये मामले सामने आये और 19 की मौत हुई. इस तरह राज्‍य में कुल संक्रमितों की संख्‍या बढ़कर 8068 हो गयी है. आज 112 कोरोना मरीज ठीक होकर घर लौटे.

24 घंटे में अब तक सबसे अधिक 1975 कोरोना के नये मामले, 47 की मौत
भारत में कोरोना संक्रमण की रफ्तार तेज होती नजर आ रही है. पिछले 24 घंटे में अब तक का सबसे अधिक मामला दर्ज किया गया है. ताजा आंकड़ों के अनुसार पिछले 24 घंटे में देशभर में कोरोना के 1975 नये केस सामने आये हैं और 47 लोगों की जान चली गयी. इस तरह देश में कुल संक्रमितों की संख्‍या बढ़की 26917 हो गयी है, जबकि मरने वालों की संख्‍या 826 हो गयी. कोरोना से ठीक होने वालों की संख्‍या 5914 हुई है.

मुंबई में कोरोना टेस्‍ट निगेटिव आने के बाद 31 पत्रकारों को मिली छुट्टी
मुंबई में COVID19 रिपोर्ट नेगेटिव आने के बाद आज 31 पत्रकारों को छुट्टी दे दी गई है. सभी को 14 दिनों के लिए घर पर क्वारंटाइन में रहने की सलाह दी गई है. यह जानकारी बृहन्मुंबई नगर निगम ने दी.

उत्तर प्रदेश में अबतक कोरोना के कुल 1843 मामले सामने आये, 29 की मौत
उत्तर प्रदेश में कोरोना वायरस के कुल मामले बढ़कर 1843 हो गयी है. जिनमें से 289 लोग ठीक होकर अपने घरों को जा चुके हैं, जबकि 29 लोगों की मौत हो गई है. यह जानकारी अमित मोहन प्रसाद प्रिंसिपल सेक्रेटरी (हेल्थ) ने दी है.

आंध्र प्रदेश में पिछले 24 घंटों में कोरोना के 81 नये मामले, संक्रमितों की संख्‍या बढ़कर 1097 हुई
आंध्र प्रदेश में पिछले 24 घंटों में कोरोना वायरस के 81 नये मामले सामने आये हैं, इसके साथ ही राज्य में COVID19 के मामलों की कुल संख्या बढ़कर 1097 हो गयी है, जिसमें 31 मौतें शामिल हैं और 231 को ठीक होने के बाद छुट्टी दी गई है. राज्य में सक्रिय मामलों की संख्या 835 है.

डॉक्टरों समेत 40 मेडिकल स्टाफ को हुआ कोरोना
दिल्ली के स्वास्थ्य मंत्री ने बाबू जगजीवन राम अस्पताल के स्टाफ के पॉजिटिव होने की पुष्टि की है, जहांगीरपुरी के कई इलाके हॉटस्पॉट घोषित हो चुके हैं. फिलहाल पॉजिटिव लोगों को अलग-अलग हॉस्पिटल में शिफ्ट किया गया.

ट्रेनें अभी नहीं चलने वाली हैं
उद्धव ठाकरे ने किया प्रेस कॉन्फ्रेंस. कोरोना से मारे गये दो पलिसकर्मी के दी श्रद्धाजंलि. कहा कि मैं प्रवासी मजदूरों को आश्वासन देता हूं कि मैं केंद्र से बात कर रहा हूं और जो कुछ हो सकेगा करेंगे. एक बात कन्फर्म है कि ट्रेनें अभी नहीं चलने वाली हैं वरना लॉकडाउन और बढ़ाना पड़ जाएगा.

प. बंगाल: अधिकारी की कोरोना से मौत
टीवी रिपोर्टस के मुताबिक, पश्चिम बंगाल में सेंट्रल मेडिकल स्टोर्स, हेल्थ सर्विसेज के असिस्टेंट डायरेक्टर की कोरोना से मौत हो गयी है. वो कई दिन से अस्पताल में भर्ती थे.

मुंबई में कोरोना से 2 दिन में दूसरे पुलिसकर्मी की मौत
महाराष्ट्र राज्य कोरोना से सबसे ज्यादा प्रभावित है. जहां अब तक 7 हजार से ज्यादा कोरोना संक्रमण के मामले सामने आ चुके हैं. कोरोना वायरस से मुंबई पुलिस विभाग में आज दूसरी मौत हुई. 52 साल के हेड कॉन्स्टेबल संदीप सुर्वे की कोरोना से जिंदगी की जंग लड़ते हुए जान चली गई. शनिवार को वकोला पुलिस स्टेशन के 57 वर्षीय हेड कांस्टेबल की कोरोना वायरस से लड़ते हुए मौत हुई थी.

दिल्ली में भी खोली जाएंगी दुकानें
दिल्ली के मुख्यमंत्री अरविंद केजरीवाल ने रविवार को प्रेस कॉन्फ्रेंस करके कहा कि राजधानी में लॉकडाउन लागू रहेगा. हालांकि, रिहायशी इलाकों में दुकानें खोली जा सकेंगी. सीएम केजरीवाल ने कहा कि शॉपिंग कॉम्प्लेक्स और मार्केट नहीं खुलेंगे. इसके साथ ही कोरोना हॉटस्पॉट इलाकों में दुकानें खोलने की इजाजत नहीं है.

महाराष्ट्र में कोरोना का भयानक रूप
कोरोनावायरस का सबसे भयानक रूप महाराष्ट्र में देखने को मिल रहा है. बीते दिन राज्य में 22 संक्रमितों की मौत हो गई, इसमें मुंबई पुलिस के एक कांस्टेबल भी थे. शनिवार को राज्य में कोरोना के 811 नए मामले सामने आए. सूबे में संक्रमितों की कुल संख्या अब 7,628 हो गई है. महाराष्ट्र ही नहीं बल्कि देश के सभी शहरों में अगर कोरोना के मामलों की बात करें तो मुंबई इन सब में सबसे आगे हैं. मायानगरी में शनिवार को 602 नए मामले सामने आए और 13 लोगों की मौत हो गई. इसी के साथ मुंबई में संक्रमितों का आंकड़ा 5000 के पार पहुंच गया. वहां संक्रमितों की कुल संख्या 5,059 हो गई है. मुंबई में अब तक 191 मरीजों की मौत हुई है. राज्य में अब तक 323 लोगों की जान जा चुकी है.

स्विस नागरिकों एयरलिफ्ट
केरल में फंसे 164 स्विस नागरिकों को कोच्चि एयरपोर्ट से एयरलिफ्ट किया गया.

ये मुद्दे उठा सकते हैं पीएम मोदी
जैसा कि आप सभी जानते हैं, आज अप्रैल महीने का आखिरी रविवार है. 'मन की बात' कार्यक्रम हर महीने के आखिरी रविवार को ही प्रसारित होता है.पीएम मोदी सुबह 11 बजे 'मन की बात' मासिक रेडियो कार्यक्रम के 64वें एडिशन में लोगों के सामने पेश होंगे. जाहिर है कोरोना वायरस की वजह से पूरे देश में लॉकडाउन है. इस वजह से छोटे दुकानदार, किसान और मजदूर वर्ग के लोगों के सामने जीने-मरने का संकट आ गया है. ऐसे में उम्मीद है कि प्रधानमंत्री इनसे जुड़े मुद्दे भी उठाएंगे.

झारखंड से अच्छी खबर
झारखंड में अब तक 13 कोविड मरीज ठीक हो चुके हैं. इनमें से 6 रांची से. 4 बोकारो से, दो हजारीबाग से और 1 सिमडेगा से है. रिकवर होने का दर 18 फीसदी है.

सरहद पर तैनात किसी जवान में कोरोना नहीं
चीफ ऑफ डिफेंस स्टाफ जनरल बिपिन रावत ने कहा कि हमें जो भी बजट दिया गया है उसका सही इस्तेमाल किया जाएगा और कोविड से लड़ने में सेनाएं किसी भी ऑपरेशनल टास्क के लिए तैयार हैं. कहा कि मुझे आपको यह बताते हुए बहुत खुशी हो रही है कि हमारे सभी लोगों ने आरोग्य सेतु ऐप को डाउनलोड कर लिया है.। हम यह सुनिश्चित करने में सक्षम होंगे कि कोरोना वायरस का प्रसार न हो सके.

लोगों में बांटा जा रहा खाना
दिल्ली के लक्ष्मी नगर इलाके में लोगों में बांटा जा रहा खाना, सोशल डिस्टैंसिंग का भी पालन कर रहे हैं लोग

24 घंटे में 1990 नए केस, 49 की मौत
स्वास्थ्य एवं परिवार कल्याण मन्त्रालय, भारत सरकार द्वारा जारी आंकड़ों के मुताबिक, पिछले 24 घंटे में कोरोना वायरस के 1990 नए मामले सामने आए हैं. इसके अलावा 49 लोगों की मौत हुई है.

भोपाल गैस कांड में बचे, कोरोना में मरे
मध्यप्रदेश की राजधानी भोपाल में अब तक कोरोना से 10 लोगों की मौत हुई है, ये सभी लोग भोपाल गैस कांड के पीड़ित हैं. भोपाल में कोरोना से मौत की रफ्तार धीमी है, लेकिन जिन लोगों की भी अभी तक मौत हुई , सभी की रिपोर्ट मौत के बाद कोरोना पॉजिटिव आई है.

देश में कोरोना का मामले 26 हजार पार
सरकारी आंकड़ों के मुताबिक, भारत में कोरोना के कुल मामले 26 हजार 496 हो चुके हैं. रविवार सुबह तक 824 लोगों की मौत हो चुकी है. अभी 19868 एक्टिव केस हैं जबकि 5803 लोग ठीक होकर डिस्चार्ज हो चुके हैं.

ओडिशा अब तक कोरोना के 103 मामले
ओडिशा में अब तक कोरोना के 103 मामले मिल चुके हैं. इनमें से 68 ऐक्टिव केस हैं और 34 ठीक हो चुके हैं. एक की मौत भी हो चुकी है.

अमेरिका में 24 घंटे में 2494 मौतें
अमेरिका में एक बार फिर से एक दिन में 2000 से अधिक की मौत, जॉन हॉप्किंस के आंकड़ों के मुताबिक यहां पिछले 24 घंटे में 2494 लोगों की मौत हुई है. इसी के साथ कोरोना से हुई मौतों का आंकड़ा 53 हजार 511 हो चुका है. वहीं नौ लाख 36 हजार कंफर्म मामले हैं.

चेन्न्ई में कंप्लीट लॉकडाउन
तमिलनाडु भारत में कोरोनावायरस से सर्वाधिक प्रभावित राज्यों में से एक है. राज्य के मुख्यमंत्री के पलानीस्वामी ने कहा है कि चेन्नई में 26 अप्रैल से 29 अप्रैल तक सुबह छह बजे से रात नौ बजे तक कंप्लीट लॉकडाउन रहेगा.

ट्रंप ने प्रेस दैनिक कॉन्फ्रेंस बंद की
अमेरिकी राष्ट्रपति डोनाल्ड ट्रंप ने व्हाइट हाउस में कोरोना वायरस को लेकर होने वाली दैनिक प्रेस कॉन्फ्रेंस को बंद कर दिया है. कहा जा रहा है कि ट्रंप को उनके सलाहकारों ने बताया था कि दैनिक प्रेस कॉन्फ्रेंस से उनके चुनावी कैंपेन को झटका लग सकता है. दरअसल, ट्रंप प्रेस कॉन्फ्रेंस में पत्रकारों से उलझ जाते थे और कुछ ऐसा कह जाते थे जिससे उनकी खूब आलोचना होती थी. ट्रंप ने खुद ही ट्विटर पर बताया कि प्रेस ब्रिफिंग का कोई मतलब नहीं है.

1,00,000 मौतों का आंकड़ा पूरा होने में 90 दिन, दो लाख होने में मात्र 16 दिन
11 जनवरी को चीन के वुहान में कोरोना वायरस के कारण पहली मौत हुई थी. इसके बाद 1,00,000 मौतों का आंकड़ा पूरा होने में 90 दिनों का वक्त लगा. लेकिन केवल 16 दिनों के बाद ये आंकड़ा 2,00,000 हो गया. दुनिया में सबसे अधिक मौतें अमेरिका में हुई हैं, जहां 53,000 से अधिक लोगों की मौत हुई है. यूरोप में फैली महामारी का इटली केंद्र बना हुआ था जहां पर 26,384 मौतें हुई हैं . स्पेन, फ्रांस और ब्रिटेन उन देशों में शामिल है जहां 20,000 से अधिक मौतें हुई हैं.

एशियाई देशों में सात हजार से 7,000 से अधिक लोगों की मौत
एशियाई देशों में 7,000 से अधिक लोगों की मौतें हुई हैं. वहीं, लैटिन अमेरिका में ही इतनी मौतें हुई हैं. मध्य पूर्व में 8,800 से अधिक मौतें हुई हैं और अफ्रीका में 1,350 लोगों की मौतें हुई हैं. दुनिया में सबसे अधिक मौतें अमेरिका में हुई हैं, जहां 52,400 से अधिक लोगों की मौत हुई है.

कोरोना से मौत का आंकड़ा 2,00,000 पार
जॉन्स हॉपकिन्स विश्वविद्यालय के अनुसार, फ्रांस में एक दिन में 369 और लोगों की मौतों के बाद दुनियाभर में कोरोना वायरस से मरने वाले लोगों का आंकड़ा 2 लाख पार कर गया है.फ्रांस में अब तक कोरोना वायरस के कारण 22,614 लोग अपनी जान गंवा चुके हैं. वहीं, शनिवार को अमेरिका, इटली, स्पेन और फ्रांस के बाद ब्रिटेन ऐसा पांचवां देश बन गया था जहां मौतों का आंकड़ा 20,000 के पार गया है. यूरोप में सबसे अधिक 26,384 मौतें इटली में हुई हैं.
