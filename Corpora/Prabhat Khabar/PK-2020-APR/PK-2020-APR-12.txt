देश / Coronavirus Live Updates: कोरोना की चपेट में महाराष्‍ट्र, एक दिन में 22 की मौत, कुल 1982 संक्रमित
coronavirus in india cases : देश में कोरोना वायरस (coronavirus in india ) संक्रमण के कारण मरने वालों का आंकड़ा बढ़कर 273 (death toll in india) पहुंच गया जबकि संक्रमित लोगों की संख्या 8,356 हो गयी है. अमेरिका संक्रमण से हुई मौतों के मामले में अब इटली से आगे हो गया है. यहां मृतकों की संख्या 20 हजार पहुंच गयी. इसी बीच भारत में लॉकडाउन( lockdown in india) बढ़ाने के कयास लगाये जा रहे हैं. कोरोना वायरस से जुड़ी हर अपडेट के लिए बने रहें हमारे साथ...

कोरोना की चपेट में महाराष्‍ट्र, एक दिन में 22 की मौत, कुल 1982 संक्रमित
देश में कोरोना को केस 10 हजार के करीब पहुंच चुका है. इस महामारी से सबसे अधिक प्रभावित महाराष्‍ट्र है. यहां एक दिन में 22 लोगों की मौत हुई और 221 नये केस सामने आये हैं. महाराष्ट्र स्वास्थ्य विभाग ने बताया अब तक राज्‍य में कुल 1982 लोग कोरोना की चपेट में आ गये हैं.

महाराष्ट्र में कोरोना के कारण 10 वीं कक्षा की भूगोल की परीक्षा रद्द
महाराष्ट्र स्कूल शिक्षा मंत्री वर्षा गायकवाड़ ने कोरोना वायरस महामारी के मद्देनजर 10 वीं कक्षा की भूगोल एवं कार्य अनुभव की परीक्षाएं रद्द करने की रविवार को घोषणा की. मंत्री ने कहा कि महाराष्ट्र राज्य माध्यमिक एवं उच्चतर माध्यमिक शिक्षा बोर्ड द्वारा निर्धारित कार्यप्रणाली के मुताबिक अंक या ग्रेड देने का फैसला लिया जाएगा. गायकवाड़ ने कहा कि नौवीं और 10 वीं की परीक्षाएं रद्द कर दी गई हैं और अंक प्रथम सेमेस्टर के नतीजों के आधार पर दिये जाएंगे और उसके बाद उन्हें अगली कक्षा में प्रवेश दिया जाएगा.

आंध्र प्रदेश में आज कोरोना के 15 नये मामले, 5.3 करोड़ लोगों के बीच बांटे जाएंगे 3-3 मास्‍क
आंध्र प्रदेश मुख्यमंत्री वाईएस जगन मोहन रेड्डी ने राज्य के अधिकारियों को निर्देश दिया है कि राज्य में 5.3 करोड़ लोगों में से प्रत्येक को 3-3 मास्क बांटे जाएं. आंध्र प्रदेश में आज 15 नये कोरोना मामले सामने आये हैं. जिसमें गुंटूर में 7, नेल्लोर में 4, कुर्नूल में 2, चित्तूर में 1, कडप्पा में 1. कल रात 9 बजे से आज शाम 6 बजे तक एक की मौत हुई है. COVID19 मामलों की यहां कुल संख्या 420 हो गई और कुल मौतों की संख्या बढ़कर 7 हो गई.

कोरोना वायरस के कारण संसद भवन के रिसेप्शन कैटरिंग यूनिट को 15 अप्रैल से बंद करने की घोषणा की गयी है.

ब्रिटेन के प्रधानमंत्री बोरिस जॉनसन ने कोरोना से जंग जीता, अस्‍पताल से मिली छुट्टी
ब्रिटेन के प्रधानमंत्री बोरिस जॉनसन ने कोरोना से जंग जीत लिया है. उन्‍हें अस्‍पताल से छुट्टी मिल गयी है. एएफपी के रिपोर्ट के हवाले से खबर मिली है. शनिवार को ही खबर आयी थी कि वो अस्‍पताल में गेम खेलकर समय काट रहे हैं. कुछ दिनों से ही उनके स्‍वास्‍थ्‍य में लगातार सुधार दर्ज किये जा रहे थे.

अब तक 1,86,906 हुए कोरोना टेस्ट
भारतीय चिकित्सा अनुसंधान परिषद के डॉ मनोज मुहरेकर ने बताया, आज तक 1,86,906 टेस्ट किये गए हैं, जिसमें से 7953 पॉजिटिव पाये गए हैं, पिछले 5 दिनों में 15,747 प्रति दिन टेस्ट किये गए हैं.

पिछले 24 घंटे में कोरोना से 34 की मौत, 909 नये मामले
स्वास्थ्य मंत्रालय के संयुक्त सचिव लव अग्रवाल ने बताया, आज तक 8356 मामले देशभर में पाये गए हैं, कल से आज तक 24 घंटे में 909 नये मामले सामने आये हैं और 34 की मौत हुई. अभी तक 273 मौत दर्ज की गई हैं. कुल 716 लोग ठीक हो चुके हैं. उन्‍होंने बताया, 9 अप्रैल के आंकड़ों के अनुसार अगर हमें 1100 बेड की आवश्यकता थी, तो हमारे पास 85,000 बेड थे. आज जब हमें 1,671 बेड की आवश्यकता है, तब हमारे पास 601 कोविड समर्पित अस्पतालों में 1 लाख 5 हजार बेड हैं.

हाइड्रोक्सिक्लोक्विन से हर किसी का इलाज नहीं- AIIMS
दिल्ली के अखिल भारतीय आयुर्विज्ञान संस्थान (एम्स) के निदेशक डॉक्टर रणदीप गुलेरिया का कहना है कि इससे हर किसी का इलाज नहीं किया जा सकता. हर दवा की तरह इसके भी कुछ दुष्प्रभाव हैं

मध्य प्रदेश में कुल केसों की संख्या 134
भोपाल में आज अबतक तीन नये केस मिले हैं. इसके साथ मध्य प्रदेश में कुल केसों की संख्या 134 हुई. इधर मध्‍य प्रदेश के पूर्व मुख्‍यमंत्री कमलनाथ ने कोरोना के खिलाफ जंग को देरी से शुरू करने का आरोप लगाया. उन्होंने कहा कि मध्यप्रदेश ऐसा राज्य जहां कोई हेल्थ मिनिस्टर नहीं. वह बोले कि लॉकडाउन भी 40 दिन बाद राहुल गांधी द्वारा चिंता जताने के बाद लगाया गया. केंद्र सरकार मध्य प्रदेश सरकार को हटाने में व्यस्त थी.

लॉकडाउन की अवहेलना कर गुरुद्वारे में एकत्र हुए आठ लोग गिरफ्तार
पुलिस ने उत्तरी दिल्ली के कोतवाली में लॉकडाउन के आदेशों का उल्लंघन कर गुरुद्वारे में एकत्र होने के आरोप में आठ लोगों को गिरफ्तार कर उनके खिलाफ मामला दर्ज किया है. अधिकारियों ने बताया कि गश्त पर गयी पुलिस की टीम ने देखा कि कुछ लोग देर रात सवा दो बजे सीसगंज गुरुद्वारे में धार्मिक कार्य कर रहे हैं. पुलिस के एक वरिष्ठ अधिकारी ने बताया कि पुलिस को देखने के बाद लोगों ने वहां से भागने की कोशिश की लेकिन उन्हें पकड़ लिया गया.

महाराष्ट्र में कोरोना वायरस के 134 नये मामले
महाराष्ट्र में आज कोरोना वायरस के 134 नये मामले सामने आये हैं. मुंबई में 113, रायगढ़, अमरावती, भिवंडी और पिंपरी-चिंचवड में 1, पुणे में 4 मामले सामने आये हैं. वहीं मीरा-भायंदर में 7, नवी मुंबई, ठाणे, वसई-विरार में 2-2 नये कोरोना के मामले सामने आये हैं.

दिल्ली के स्वास्थ्य मंत्री सत्येंद्र जैन ने कहा
दिल्ली के स्वास्थ्य मंत्री सत्येंद्र जैन ने कहा कि सील किये गये 33 इलाकों पर विशेष ध्यान दिया जा रहा है. सबसे जरूरी बात है कि यहां सभी घरों में सभी लोगों की स्क्रीनिंग की जा रही है. जिनमें थोड़े भी लक्षण दिख रहे हैं, उनकी स्क्रीनिंग की जा रही है, जिससे कि संक्रमण ना फैले.

देश में कोविड-19 मृतकों की संख्या 273 हुई
देश में कोरोना वायरस संक्रमण के कारण मृतकों की संख्या रविवार को 273 हो गयी और कोविड-19 मरीजों की संख्या 8,356 पर पहुंच गयी. केंद्रीय स्वास्थ्य मंत्रालय के मुताबिक देश में अब भी 7,367 लोग संक्रमण की चपेट में हैं जबकि 715 लोग ठीक हुए और एक व्यक्ति विदेश चला गया है.

गुजरात में मौत
रविवार को गुजरात में कोविड-19 के 75 वर्षीय मरीज की मौत हो गयी. इसी के साथ प्रदेश में मृतकों की संख्या बढ़कर 23 हो गयी है. सरकारी अधिकारी ने यह जानकारी दी.

राजस्थान में बढ़े मामले
राजस्थान में कोरोना वायरस के 51 नये मामले सामने आये हैं. बांसवाड़ा में 15, बीकानेर में 8, चुरू में 1, जयपुर में 15, जोधपुर में 8, सीकर में 1 और हनुमानगढ़ में 2 मामला मिला है. इधर, मुंबई के धारावी इलाके में कोरोना वायरस के 15 नए मामले सामने आये हैं. यहां अब तक यहां कुल 43 केस सामने आ चुके हैं.

झारखंड में दूसरी मौत, बिहार में कोरोना संदिग्ध भागी
नेपाल के बीरगंज में क्वारंटीन किये गये भारतीय नागरिकों में से 3 की कोरोना की टेस्ट रिपोर्ट पॉजिटिव आयी है. इधर, बिहार की राजधानी पटना के पीएमसीएच से 72 वर्षीय कोरोना संदिग्ध के भागने की खबर है. सीवान की इस कोरोना संदिग्ध के बारे में पुलिस को सूचित कर दिया गया है. वहीं झारखंड की राजधानी रांची के रिम्स अस्पताल में कोरोना पीड़ित की मौत.

कोरोना की स्क्रीनिंग करने गयी मेडिकल टीम पर कश्‍मीर में पत्थरबाजी
जम्मू-कश्मीर के बडगाम जिले के वाठूरा गांव में कोरोना की स्क्रीनिंग करने गयी मेडिकल टीम को बंधक बनाया. यही नहीं बंधकों को बचाने गयी पुलिस टीम पर पत्थरबाजी भी की गयी. सभी बंधकों को सुरक्षित निकाल लिया गया है. मामले में FIR दर्ज कर ली गयी है.

लॉकडाउन का बढ़ना तय
प्रधानमंत्री के साथ मुख्यमंत्रियों की वीडियो कॉन्फ्रेंसिंग के जरिये हुई बैठक के बाद शनिवार को दिल्ली के मुख्यमंत्री अरविंद केजरीवाल ने कहा कि प्रधानमंत्री नरेंद्र मोदी ने राष्ट्रव्यापी लॉकडाउन को बढ़ाने का सही फैसला किया है. इधर, महाराष्ट्र में लॉकडाउन 30 अप्रैल तक बढ़ाने का फैसला किया गया है. महाराष्ट्र में कोविड-19 के मामलों में लगातार हो रही वृद्धि के मद्देनजर राज्य सरकार ने शनिवार को लॉकडाउन को 30 अप्रैल तक बढ़ाने का निर्णय लिया. उससे कुछ ही घंटे पहले मुख्यमंत्री उद्धव ठाकरे ने प्रधानमंत्री नरेंद्र मोदी द्वारा बुलायी गयी बैठक में मुम्बई से वीडियो कॉन्फ्रेंसिंग के माध्यम से हिस्सा लिया.

फिलहाल भारत में संक्रमित मरीजों की संख्या 6,634
मामले को लेकर स्वास्थ्‍य मंत्रालय ने कहा कि कोविड-19 से फिलहाल संक्रमित मरीजों की संख्या 6,634 है क्योंकि 652 लोगों को ठीक होने के बाद अस्पताल से छुट्टी दी जा चुकी है जबकि एक व्यक्ति विदेश चला गया था. संक्रमित लोगों में से 71 विदेशी हैं.

अमेरिका का बुरा हाल
जॉन हापकिंस यूनिवर्सिटी की तालिका के अनुसार अमेरिका में मृतकों की संख्या बढ़कर 19,500 हो गयी है. इसके अलावा लगभग पांच लाख लोग कोरोना वायरस से संक्रमित हैं. इटली में अबतक 19,483 लोगों की मौत हो चुकी है जबकि 1,52,271 कोविड-19 से संक्रमित पाये गये हैं.

देश / Coronavirus Outbreak : 'समुद्री काई' से रुकेगा कोरोना संक्रमण ? शोध में किया जा रहा दावा

नयी दिल्‍ली : इस समय देश-दुनिया कोरोना वायरस संक्रमण से जूझ रहा है. इसके संक्रमण को रोकने के लिए अब तक न कोई दवा मिल पायी है और न ही कोई टीका बना है. इससे बचने के लिए सभी देशों ने लॉकडाउन किया हुआ है. इस बीच मीडिया में जो खबर चल रही है उसके अनुसार एक शोध में दावा किया जा रहा है कि कोरोना के संक्रमण को समुद्री काई से कंट्रोल किया सकता सकता है.

भारतीय कंपनी रिलायंस की ओर से कराये गये शोध में यह सामने आया है कि समुद्री लाल काई से जो जैव रासायन निकलेगा उसकी मदद से कोटिंग पाउडर तैयार किया जा सकता है. उस कोटिंग का उपयोग अगर सैनिटरी आइटम्‍स पर किया जाएगा तो कोरोना के संक्रमण को रोका जा सकता है.

रिसर्च में जो दावा किया गया है उसके अनुसार कैरीगीरिन जो की समुद्री काई का एक प्रकार है, जिसे खाने में भी इस्तेमाल किया जाता है, पाया गया कि कैरीगीरिन कई तरह के वायरसों के लिए अवरोधकों का काम करती है. काई से निकलनेवाले पॉलिसैक्राइड कोरोना वायरस से लड़ने में ऐंटीवायरल एजेंट के रूप में काम करते हैं.

गौरतलब हे कि देश में कोरोना वायरस संक्रमण के कारण मृतकों की संख्या रविवार को 273 हो गई और कोविड-19 मरीजों की संख्या 8,356 पर पहुंच गई. केंद्रीय स्वास्थ्य मंत्रालय के मुताबिक देश में अब भी 7,367 लोग संक्रमण की चपेट में हैं जबकि 715 लोग ठीक हुए और एक व्यक्ति विदेश चला गया है. मंत्रालय ने बताया कि शनिवार शाम से करीब 34 और लोगों की मौत हुई. अब तक सबसे ज्यादा 127 मौत महाराष्ट्र में हुई है. इसके बाद मध्य प्रदेश में 36, गुजरात में 22 और दिल्ली में 19 लोग अपनी जान गंवा चुके हैं.

पंजाब में 11 लोगों की मौत हुई है जबकि तमिलनाडु में 10 और तेलंगाना में नौ मौत हुई है. आंध्र प्रदेश और कर्नाटक में छह लोगों ने जबकि पश्चिम बंगाल में पांच लोगों ने बीमारी के चलते दम तोड़ दिया. जम्मू-कश्मीर में चार और उत्तर प्रदेश में पांच मौत हुई है. हरियाणा और राजस्थान में तीन-तीन लोग अपनी जान गंवा चुके हैं.

देश / क्या कभी नहीं मिल पायेगा कोरोना का वैक्सीन! चीफ साइंटिस्ट की चेतावनी

नयी दिल्ली: कोरोना संकट के बीच दुनिया के विभिन्न देशों में वैज्ञानिक इसके वैक्सीन की खोज में जुटे हुये हैं. प्रयास है कि जल्द से जल्ट इस वायरस का टीका तैयार कर लिया जाये ताकि इंसानियत और मानव सभ्यता की रक्षा की जा सके. अमेरिका सहित कई देशों में वैक्सीन का ट्रायल भी किया जा रहा है.

वैक्सीन की तलाश में अभी तक आशातित सफलता नहीं मिली है. लेकिन अब कोरोना वैक्सीन को लेकर मशहूर वैज्ञानिक जेन हाल्टन ने नयी जानकारी दी है. ये जानकारी एक तरीके से दुनिया के लिये चेतावनी जैसी है.

कोरोना वैक्सीन की तलाश में जुटी टीम की चीफ साइंटिस्ट जेन हॉल्टन ने कहा कि शायद हम कभी कोरोना वैक्सीन की तलाश ना कर पायें. हालांकि हमारी कोशिश पूरी है. उन्होंने कहा कि दुनिया को कोरोना का वैक्सीन बनने का इंतजार के भरोसे बैठने की बजाय प्लान बी पर काम शुरू कर देना चाहिये. जेन हाल्टन कोरोना वैक्सीन की तलाश कर रही वैज्ञानिकों की अंतर्राष्ट्रीय टीम का नेतृत्व कर रही हैं. जेन मूल रूप से ऑस्ट्रेलियाई नागरिक हैं.

एचवाईवी एड्स का दिया हवाला

जेन ने एचआईवी वायरस का हवाला देते हुये कहा कि एचआईवी से प्रत्येक साल तकरीबन 8 लाख लोगों की मौत हो जाती है. बीते 40 सालो में एचआईवी एड्स की वैक्सीन नहीं खोजी जा सकी है. हालांकि लोगों की जिंदगी को लंबा कर पाने वाली दवाईयां जरूर हैं लेकिन कोई कारगर वैक्सीन नहीं बना है. जेन ने कहा कि 'मैं किसी को पैनिक नहीं करना चाहती और ना ही दावे के साथ ऐसा कह रही हूं. बल्कि मैं दुनिया को सतर्क करना चाहती हूं कि वो केवल वैक्सीन की खोज के भरोसे ना बैठे रहें बल्कि प्लान बी पर भी काम करें'.

एक इंटरव्यू में दी चेतावनी

जेन हॉल्टन ने द ऑस्ट्रेलियन अखबार के साथ बातचीत में कोरोना वायरस की वैक्सीन की खोज को लेकर विस्तार से अपना पक्ष रखा. उन्होंने कहा कि विज्ञान में कुछ भी निश्चित नहीं है. कोरोना वैक्सीन को लेकर जो भी दावा किया जा रहा है वो अवास्तविक है. इतनी जल्दी वैक्सीन का इजाद कर लेना अविश्वसनीय होगा. हालांकि, दुनिया के कई हेल्थ एक्सपर्ट का कहना है कि 2021 तक कोरोना वैक्सीन की खोज कर ली जायेगी. अभी आधिकारिक तौर पर नहीं कहा जा सकता कि, वाकई में ऐसा कब होगा.

दुनिया प्लान बी के लिये तैयार रहे

हालांकि जेन ने कहा कि, मैंने ऐसा इसलिये कहा ताकि दुनिया केवल वैक्सीन के भरोसे ना रहे बल्कि कोरोना वायरस के खात्में के लिये प्लान बी पर भी काम करे. कोई और तरीका भी तलाशा जाये. उन्होंने कहा कि इससे पहले कोरोना समूह के अन्य वायरसों के लिये वैक्सीन नहीं तलाश की जा सकी है. हालांकि गनीमत रही है कि सॉर्स जैसे इस समूह के वायरस खुद ब खूद समाप्त हो गये. कोरोना के मामले में भी ऐसा होगा, अभी नहीं कहा जा सकता.

कई देशों में वैक्सीन तलाशी जा रही

वैसे दुनिया के तमाम देशों में वैज्ञानिक कोरोना वायरस का वैक्सीन इजाद करने में जुटे हुये हैं. अमेरिका और यूनाइटेड किंगडम साथ मिलकर इस दिशा में काम कर रहे हैं. चीन, जापान और जर्मनी में भी इस दिशा में काम चल रहा है. वैज्ञानिक उम्मीद जता रहे हैं कि इस साल के अंत तक या साल 2021 की शुरूआत में वैक्सीन बना लिया जायेगा. फिलहाल कोरोना संक्रमितों का इलाज हाइड्रोक्सीक्लोरोक्वीन और एजीथ्रोमाइसीन दवाओं से किया जा रहा है.

केवल यही नहीं, विश्व स्वास्थ्य संगठन के निर्दश पर कई देशों ने कोरोना के इलाज में कारगर हो रही चार दवाओं का महापरीक्षण शुरू कर दिया है. वैक्सीन ना सही, लेकिन यदि ये महापरीक्षण सफल रहा तो संभव है कि, कोरोना का सटीक इलाज मिल जाये.

जेन हाल्टन के बारे में पूरी जानकारी

अब आप ये भी जान लीजिये कि जेन हॉल्टन कौन हैं. उनकी बातों का क्या महत्व है. हेन हॉल्टन फिलहाल कोरोना वैक्सीन की खोज में जुटी टीम का नेतृत्व कर रही हैं. इस टीम को बिल गेट्स फाउंडेशन की तरफ से फंड दिया जा रहा है. बता दूं कि जेन को ऑस्ट्रेलिया की सबसे मशहूर और काबिल महामारी एक्सपर्ट के तौर पर जाना जाता है. जेन विश्व स्वास्थ्य संगठन के एग्जीक्यूटिव बोर्ड में रह चुकी हैं. जेन वर्ल्ड हेल्थ असेंबली की प्रेसिडेंट भी रह चुकी हैं.





