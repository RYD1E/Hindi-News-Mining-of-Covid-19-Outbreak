नवादा / Covid-19 : बिहार के नवादा में कोरोना मरीज के संपर्क में आने वाला व्यक्ति भी निकला पॉजिटिव

नवादा/पटना : कोरोना महामारी के खिलाफ जारी जंग के बीच बिहार में 24 घंटे बाद नवादा जिले में एक और व्यक्ति कोरोना पॉजिटिव मिला है. जिसके बाद अब बिहार राज्य में कोरोना पॉजिटिव मरीजों की कुल संख्या बढ़कर 61 हो गयी है. जानकारी के मुताबिक, नवादा के पहले कोरोना मरीज के संपर्क में आने वाला 45 साल का व्यक्ति भी कोरोना वायरस से संक्रमित पाया गया.

इससे पहले बिहार में कोरोना वायरस से 60 लोग संक्रमित पाये गये थे. हालांकि, अब बिहार के नवादा में कोरोना वायरस से संक्रमित एक नये मरीज के मिलने के बाद अब कुल कोरोना पॉजिटिव मरीजों की संख्या बढ़कर 61 हो गयी है. इससे पहले नवादा जिले में बुधवार को पहले रोगी की रिपोर्ट पॉजिटिव आयी थी. अब शनिवार को इस मरीज के संपर्क में आने वाले 45 साल के एक व्यक्ति की जांच रिपोर्ट भी कोरोना पॉजिटिव मिला है. जिससे नवादा जिले के लोगों में दहशत है. हालांकि, प्रशासन पूरी तरह से स्थिति को काबू में रखने में प्रयास में जुटी है.

पहला रोगी सामने आने के बाद ही इलाके को कोरोना का हॉटस्पॉट घोषित कर दिया गया था

पूर्व में नवादा के एक मोहल्ले में पहला रोगी सामने आने के बाद ही इलाके को कोरोना का हॉटस्पॉट घोषित कर दिया गया था. कोरोना मरीज के संपर्क में आये तीन दुकानदारों को क्वारेंटाइन में रखा गया है. मिल रही जानकारी के मुताबिक, तेईस अन्य लोगों को भी क्वारेंटाइन किया गया है. इनमें कोरोना पीड़ित मरीज के परिवार, मित्र, रिश्तेदार तथा संपर्क में आये लोग शामिल हैं.

सीवान में सबसे अधिक 29 मामले

बिहार के सीवान जिले में पंजवार गांव का एक व्यक्ति ओमान से 22 मार्च को अपने गांव आया था जो कि 3 अप्रैल को जांच में वह कोरोना संक्रमित पाया गया था. बिहार में कोरोना संक्रमण के अबतक सीवान में सबसे अधिक 29 मामले, मुंगेर में 07, पटना, गया एवं बेगुसराय में 05, गोपालगंज में, 03, नालंदा में 02 तथा सारण, लखीसराय, भागलपुर और नवादा में एक-एक मामला प्रकाश में आ चुका है. बिहार में अबतक 8,485 कोरोना संदिग्ध सैंपल की जांच की जा चुकी है और कोरोना संक्रमित 18 मरीज ठीक हो चुके हैं.

हजारीबाग / कोरोना संक्रमित व्यक्ति से 'प्रभात खबर' की बातचीत, 14 दिनों तक गांव में घूमता रहा, लोगों से मिलता रहा

हजारीबाग : मुंबई में रहकर काम करने वाले एक मजदूर से प्रभात खबर ने बातचीत की है. लॉकडाउन के बाद किसी तरह हजारीबाग पहुंचा शख्स कोरोना पॉजिटिव निकला. इस संक्रमण से जूझ रहे इस शख्स ने प्रभात खबर से लंबी बातचीत की. बातचीत में उसने अपनी पूरी आपबीती सुनायी. हम उसके द्वारा बताये गये बातों का अंश यहां प्रकाशित कर रहे हैं. पढ़िये उस शख्स की आपबीती उसी की जुबानी...

"मुंबई में सड़क बनाने वाली कंपनी दरिया सागर इंफ्रा प्राइवेट कंपनी में काम करता हूं. झारखंड के लगभग 20 लोग वहां काम करते हैं. मैं डंपर चलाता हूं. पिछले तीन माह से कंपनी के मालिक ने पगार नहीं दिया था. हमलोग काफी परेशान थे. इसी बीच बीमारी की बात फैलने लगी. एक कमरा लेकर लगभग 20 लोग वहां रहते हैं. यह तय हुआ कि पगार भी नहीं मिल रही है, बीमारी भी फैल रही है. हम लोग अपने घर चले जाते हैं.

मालिक से बात की, छुट्टी पर जा रहे हैं. मालिक ने कहा कि छुट्टी पर जाना है तो जाओ, ऑफिस मत आना नहीं तो पिटाई होगी. हम लोग सीधे अपने कमरे से 21 मई को मुंबई तिलक नगर रेलवे स्टेशन पहुंचे. शाम 3:30 बजे झारखंड एक्सप्रेस ट्रेन में बैठे पूरा ट्रेन पैसेंजर से खचाखच भरा हुआ था 23 मार्च को सुबह में हजारीबाग रोड स्टेशन सरिया में उतर गये. वहां पर एक टैंपो में बैठे इस टैंपो में लगभग 8 लोग सवार थे. 30 रुपये भाड़ा देने के बाद बगोदर में उतार दिया.

वहां से एक दूसरे टैंपो में बैठे, वह टैंपो वाले ने विष्णुगढ़ बनासो के पास उतार दिया. उसी समय गांव के ही एक पंडित जी अपने दो बेटियों को लेकर कार से जा रहे थे. उन्होंने हमें भी बैठा लिया. कार से बनासो से अपने गांव पहुंच गये. गांव पहुंचने पर हमारी तबीयत बिल्कुल ठीक थी. दो दिन बाद जांच कराने के लिए मोटरसाइकिल से बिष्णुगढ़ स्वास्थ्य केंद्र पहुंचे. उस बुखार नहीं होने के कारण हमें वापस घर भेज दिया गया."

इस बीच संक्रमित व्यक्ति अपनी दिनचर्या में भी व्यस्त रहा. परिवार के लोगों के साथ रहने के अलावा गांव वालों के साथ बकरी चराने नागी जहर जंगल भी जाता रहा. सुबह-शाम अपने घर के बाहर चहारदीवारी पर बैठकर लोगों से बातचीत करता था. आनेवाले व्यक्ति का हालचाल लेने के साथ ही खैनी भी खिलाता था. चार अप्रैल को घर का राशन लाने के लिए पत्नी को महिला मंडल डीलर के पास भेजा.

लगभग 14 दिनों तक गांव में ही रहकर घर व बाहर का काम करता रहा. एकाएक पांच अप्रैल से इसकी तबीयत ज्यादा खराब होने लगी. उल्टी शुरू होने पर छह अप्रैल को मुखिया और चौकीदार की पहल पर दूसरे गांव बंदखारो से एक टैंपो को बुलाकर इलाज के लिए विष्णुगढ़ सामुदायिक स्वास्थ्य केंद्र भेजा. जहां डॉ अरूण कुमार सिंह ने इलाज के बाद इसे क्वारेंटाइन करते हुए हजारीबाग मेडिकल कॉलेज अस्पताल आइसोलेशन सेंटर भेज दिया.

सात अप्रैल को ब्लड सैंपल जांच के लिए रांची रिम्स भेजा गया. 11 अप्रैल की सुबह जांच रिपोर्ट में संक्रमण की पुष्टि हो गयी. डीसी, एसपी और सीएस संक्रमित व्यक्ति के गांव पहुंचे. विष्णुगढ़ प्रखंड के संक्रमित व्यक्ति के गांव शनिवार को डीसी डॉ भुवनेश प्रताप सिंह, एसपी कन्हैया मयूर पटेल, सिविल सर्जन डॉ कृष्ण कुमार, बीडीओ संजय कुमार समेत स्वास्थ्य टीम गांव पहुंची. संक्रमित व्यक्ति की पत्नी, दो पुत्र और परिवार के कुल 11 सदस्य को एंबुलेंस से हजारीबाग विष्णुगढ़ लाया गया. जहां इनकी जांच चल रही है.

पूरे गांव को सील कर दिया गया है. सात किमी के दायरे में लोगों को होम क्वारेंटाइन में रहने का निर्देश दे दिया गया और पूरे इलाके को सेनेटाइज किया जा रहा है. डीसी डॉ भुवनेश प्रताप सिंह ने कहा कि हजारीबाग के विष्णुगढ़ प्रखंड में अभी तक कोरोना के दो पॉजिटिव मरीज मिले हैं. जिले में 18405 लोगों की स्क्रीनिंग हुई है.


बोकारो / कोडरमा, हिंदपीढ़ी और हजारीबाग में कोरोना का मरीज मिलने के बाद बोकारो के कोविड19 हॉस्पिटल में हड़ताल

बोकारो : झारखंड के कोडरमा, हिंदपीढ़ी और हजारीबाग में एक-एक कोरोना वायरस से संक्रमित मरीज मिलने के बीच बोकारो के एक अस्पताल के 92 स्वास्थ्यकर्मी हड़ताल पर चले गये हैं. कोरोना का हॉटस्पॉट बन चुके बोकारो जिला में बोकारो जेनरल हॉस्पिटल (बीजीएच) को कोविड19 अस्पताल बनाया गया है. शनिवार (11 अप्रैल, 2020) को इसके 92 कर्मचारियों ने हड़ताल शुरू कर दी. बीजीएच पूरे जिले में एकमात्र कोविड19 डेडिकेटेड हॉस्पिटल है.

कोरोना पॉजिटिव मरीजों को क्रिटिकल कंडीशन में इस अस्पताल में भर्ती कराया जाता है. पिछले दिनों एक 75 वर्षीय कोरोना वायरस से संक्रमित मरीज की इसी अस्पताल में मौत हो गयी थी. अभी भी यहां 5 कोरोना पॉजिटिव मरीजों का इलाज चल रहा है. कोरोना संक्रमित मरीजों के संपर्क में आने वाले स्वास्थ्यकर्मियों को क्वारेंटाइन में रहना होता है. लेकिन, बीजीएच में ऐसा नहीं हो रहा है.

निदेशक कार्यालय के बाहर स्वास्थ्यकर्मियों ने किया प्रदर्शन.
निदेशक कार्यालय के बाहर स्वास्थ्यकर्मियों ने किया प्रदर्शन.मुकेश झा
प्रदर्शन कर रहे स्वास्थ्यकर्मियों का आरोप है कि उनके साथ भेदभावपूर्ण व्यवहार किया जा रहा है. डॉक्टर और नर्सों को शहर के प्रतिष्ठित होटल हंस रीजेंसी में क्वारेंटाइन किया गया है, लेकिन अनुबंध पर बहाल किये गये स्वास्थ्यकर्मियों को एक स्कूल में रखा जा रहा है. इनका आरोप है कि 8 स्वास्थ्य कर्मियों को उसी स्कूल में क्वारेंटाइन किया गया, जहां कोविड19 का संक्रमित मिला था.

इसके बाद यह सभी 92 स्वास्थ्यकर्मी शनिवार से हड़ताल पर चले गये. इनकी मांग है कि इन्हें भी अस्पताल के डॉक्टर और नर्स की तरह सुविधा मिले. अच्छी क्वालिटी की मास्क, सैनिटाइजर, पीपीइ किट इन्हें भी उपलब्ध कराया जाये, ताकि इनकी सेहत को कोई खतरा न हो.

अनुबंध पर नियुक्त किये गये इन स्वास्थ्यकर्मियों ने कहा कि बोकारो स्टील लिमिटेड (बीएसएल) ने इनसे वादा किया था इन्हें भी अस्पताल के स्थायी स्वास्थ्यकर्मियों के समान ही इस पीरियड में पेमेंट दिया जायेगा. आज तक यह सिर्फ मौखिक आश्वासन है. उन्होंने मांग की है कि प्रबंधन यही बातें लिखित तौर पर दे, ताकि बाद में वह इससे मुकर न जाये.

उल्लेखनीय है कि झारखंड में अब तक 17 कोरोना से संक्रमित मरीज मिल चुके हैं, जिनमें एक की मौत हो चुकी है. जिस कोरोना संक्रमित मरीज की मौत हुई है, वह बोकारो जिला के गोमिया प्रखंड के साड़म गांव का रहने वाला था. रांची के बाद सबसे ज्यादा 6 कोरोना पॉजिटिव मरीज बोकारो में ही मिले हैं. रांची के हिंदपीढ़ी में 8, हजारीबाग के विष्णुगढ़ में 2 और कोडरमा में एक कोरोना का मरीज मिला है.















