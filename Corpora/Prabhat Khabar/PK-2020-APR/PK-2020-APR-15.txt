देश / COVID-19 : अगर कामयाब हुआ यह रिसर्च, तो कोरोना वायरस को हराना हो जाएगा आसान

नयी दिल्ली : भारतीय विज्ञान संस्थान (आईआईएससी), बेंगलुरु, में शोधकर्ताओं की एक टीम श्वसन, खांसी और श्वसन तंत्र से उत्पन्न होने वाली ध्वनि तरंगों के आधार पर कोरोना वायरस के निदान के लिए एक उपकरण पर काम कर रही है.

इस उपकरण को मंजूरी मिलने के बाद इससे इस तरह से जांच की जा सकेगी जिसमें स्वास्थ्यकर्मियों को कम खतरा होगा और मौजूदा जांच विधि की तुलना में जल्द परिणाम सामने आ सकते हैं. आठ सदस्यीय टीम का उद्देश्य ध्वनि-विज्ञान में बीमारी के ‘बायोमार्कर' का पता लगाने और उसकी मात्रा निर्धारित करना है. टीम के अनुसार, महामारी के मामलों की संख्या बढ़ रही है और संक्रमण की सरल, किफायती और तीव्र तरीके से जांच किया जाना कई देशों में स्वास्थ्य क्षेत्र, नीति निर्माण और आर्थिक पुनरुद्धार की दिशा में एक महत्वपूर्ण घटक बना गया है.


टीम के एक सदस्य ने बताया, बीमारी के प्रमुख लक्षणों में श्वसन संबंधी समस्याएं शामिल हैं और इस प्रस्तावित परियोजना का उद्देश्य इन श्वसन तरंगों में बीमारी के बायोमार्कर का पता लगाना और उनकी मात्रा का निर्धारण करना है. उन्होंने कहा, इस परियोजना में प्रतिभागियों के सांस लेने की आवाज, खांसी की आवाज, श्वसन तंत्र से उत्पन्न होने वाली ध्वनि तरंगों को रिकॉर्ड करने की आवश्यकता होती है.

संपूर्ण प्रक्रिया के लिए लगभग पांच मिनट की रिकॉर्डिंग समय की आवश्यकता होती है. इस परियोजना की निगरानी आईआईएससी संकाय सदस्य श्रीराम गणपति द्वारा की जा रही है और यह परियोजना आंकड़ा संग्रह चरण में है और संभावित नैदानिक उपकरण के रूप में पूर्ण मंजूरी प्राप्त करने से पहले इसे एक प्रयोगात्मक प्रक्रिया से गुजरना होगा.

केन्द्रीय स्वास्थ्य मंत्रालय के अनुसार देश में कोरोना वायरस से मरने वालों की संख्या बढ़कर 377 हो गई है, जबकि बुधवार को इससे संक्रमित लोगों की संख्या 11,439 थी. इस समय कोरोना वायरस के 9,756 मरीजों का इलाज चल रहा है और 1305 लोगों को स्वस्थ होने के बाद अस्पतालों से छुट्टी दी जा चुकी है.
देश / Coronavirus Pandemic : महाराष्‍ट्र में कोरोना से भारी तबाही, 3 हजार के करीब पहुंचा मरीजों का आंकड़ा, मुंबई में सबसे अधिक केस

मुंबई : महाराष्‍ट्र में कोरोना का कहर जारी है. ताजा अपडेट के अनुसार महाराष्‍ट्र में अब तक कोरोना के कुल 2687 मामले सामने आये हैं और 178 लोगों की मौत हो चुकी है. सबसे अधिक मुंबई में कोरोना का संक्रमण देखा जा रहा है. मुंबई में आज 183 नये कोरोना के मामले आये और 2 लोगों की मौत हो चुकी है. बृहन्मुंबई नगर निगम ने बताया यहां अब तक 1936 कोरोना के मरीज सामने आये हैं और यहां 113 लोगों की मौत हो चुकी है.

महाराष्ट्र में कोविड-19 के 70 प्रतिशत मरीज 50 वर्ष से कम आयु के
कोरोना वायरस से सबसे अधिक प्रभावित महाराष्ट्र में अब तक सामने आये कुल 2801 मामलों में से 2330 मामलों के विश्लेषण से पता चलता है कि 70 प्रतिशत या 1646 मरीजों की आयु 21 वर्ष से 50 वर्ष के बीच है जबकि 684 अन्य की आयु 50 से 60 के बीच है. यह जानकारी स्वास्थ्य अधिकारियों ने बुधवार को दी.

आंकड़े के विश्लेषण से यह पता चलता है कि 50 से अधिक आयु समूह के लोगों को इस बीमारी से सबसे अधिक खतरा है. आंकड़े के अनुसार (मंगलवार तक हुई कुल 178 मौतों में से) इस आयु वर्ग के मरने वाले व्यक्तियों की संख्या करीब 77 प्रतिशत है. महाराष्ट्र में बुधवार को 117 नये मामले सामने आने के साथ ही कोरोना वायरस से संक्रमण के मामलों की संख्या बढ़कर 2801 हो गई.


मंगलवार तक मरने वालों की संख्या 178 थी. राज्य के स्वास्थ्य अधिकारी ने कहा, ‘विश्लेषण की गई 171 मौतों में से 132 कोविड-19 मृतकों में से 104 की आयु 51 वर्ष और 70 वर्ष के बीच है जबकि 39 अन्य पीड़ितों की आयु 50 वर्ष से कम है.

अधिकारी ने कहा, 21-30 वर्ष आयु समूह के कुल 478 मरीज कोरोना वायरस से (महाराष्ट्र में) संक्रमित पाये गए हैं जबकि 446 अन्य 31 से 40 वर्ष के आयु वर्ग समूह में हैं. उन रोगियों की संख्या 432 है जिनकी आयु 41 वर्ष से 50 साल तक है. उन्होंने कहा कि कोरोना वायरस से संक्रमित 1646 लोगों के 50 साल से कम उम्र के होने के पीछे एकमात्र कारण यह है कि वे सक्रिय कामकाजी समूह से आते हैं.

मुंबई के दादर में दो लोगों के कोरोना वायरस से संक्रमित होने की पुष्टि
देश की आर्थिक राजधानी मुंबई के दादर इलाके में दो वरिष्ठ नागरिकों के कोरोना वायरस से संक्रमित होने की पुष्टि हुई है. नगर निकाय के अधिकारी ने बुधवार को बताया कि दोनों संक्रमितों की उम्र क्रमश: 75 साल और 69 साल है. उन्होंने बताया कि दो नये मामलों के साथ दादर इलाके में कोरोना वायरस संक्रमितों की संख्या 21 हो गई है जिनमें एक निजी अस्पताल के दो डॉक्टर और छह नर्स शामिल हैं.

धारावी में कोविड-19 के पांच नये मामले, संक्रमितों की संख्या 60 पहुंची
मुंबई के झुग्गी-बस्ती इलाके धारावी में पांच और लोगों को कोरोना वायरस से संक्रमित पाया गया, जिससे वहां संक्रमितों की कुल संख्या 60 हो गई है. नगर निकाय के एक वरिष्ठ अधिकारी ने बुधवार को यह जानकारी दी.

सभी नये मरीज धारावी के मुकुंद नगर इलाके से हैं, जिनमें तीन पुरुष और दो महिलाएं शामिल हैं. बृहन्मुंबई नगर निगम के एक अधिकारी ने कहा, नये रोगियों के संपर्क में आए लोगों का पता लगाया रहा है. अब तक धारावी के सात कोविड-19 मरीजों की मौत हो चुकी है. धारावी एशिया का सबसे बड़ा झुग्गी-बस्ती क्षेत्र है.
