देश / Coronavirus : क्या हमने कोरोना को हरा दिया है, जानिए क्या है सच...

कोरोना वायरस के संक्रमित मरीजों का आंकड़ा लॉकडाउन के बाद 25 हजार पहुंचने वाला है. अभी कुल मरीजों की संख्या 24506 है . कल स्वास्थ्य मंत्रालय ने हेल्थ बुलेटिन जारी करते हुए कहा था कि अगर देश में लॉकडाउन नहीं होता तो मरीजों की संख्या एक लाख के ऊपर होती. अगर इस दावे को सच माना जाये, तो हम यह कहने की स्थिति में हैं कि भारत ने कोरोना वायरस पर रोक लगा ली है.

सरकारी आंकड़ों के अनुसार जब देश में लॉकडाउन लगा था, यानी 24 मार्च की रात को देश में 519 कोरोना मरीज थे, लेकिन आज जबकि देश में लॉकडाउन को एक माह से अधिक हो चुका है कोरोना मरीजों की संख्या 24,506 है. स्वास्थ्य मंत्रालय की ओर से कल जो आंकड़े दिये गये वे काफी सुखद थे.

मरीजों की संख्या 10 दिनों में हो रही है दुगुनी

स्वास्थ्य मंत्रालय ने बताया कि देश में कोरोना की स्थिति काफी हद तक नियंत्रण में है. पहले मामले तीन दिन में डबल हो रहे थे लेकिन अब यह 10 दिन में डबल रहे हैं. ‘एम्पावर्ड ग्रुप वन' के अध्यक्ष एवं नीति आयोग के सदस्य वीके पॉल का कहना है कि देश में लॉकडाउन का फैसला ‘‘समय रहते उठाया गया एक लाभदायक कदम'' साबित हुआ और देश में कोविड-19 मामलों की रफ्तार में आया बदलाव इसकी पुष्टि करता है. उन्होंने कहा, ‘‘अब यह ग्राफ समतल होना शुरू हो गया है. अगर हमने राष्ट्रव्यापी लॉकडाउन का फैसला नहीं लिया होता तो अनुमान के मुताबिक अब तक कोविड-19 के करीब एक लाख मामले होते. अब महामारी का प्रकोप काबू में है.'' भारत में लॉकडाउन के एक माह पूरे होने पर अब देश में कोविड-19 के 23,452 मामले हैं. वहीं विश्वभर में इससे 27.3 लाख से अधिक लोग संक्रमित हैं और 1.91 लाख से अधिक लोगों की जान जा चुकी है. ‘श्री गंगा राम अस्पताल' में फेफड़ों के सर्जन डॉ. अरविंद कुमार ने कहा कि एक महीने का लॉकडाउन भारत के लिए काफी फायदेमंद रहा और देश अमेरिका या यूरोप जैसी स्थिति में पहुंचने से भी बच गया.

रिकवरी रेट हुई 20.57 प्रतिशत

भारत में कोरोना के खिलाफ जंग में जो खास चीज नजर आती है, वो है रिकवरी रेट. भारत में अबतक कुल 5063 लोग स्वस्थ हुए हैं . स्वास्थ्य विभाग के अनुसार करीब 20.57 प्रतिशत संक्रमित रोगी इससे उबर भी चुके हैं. देश में जांच के मामलों में वृद्धि होने के बावजूद संक्रमण के मामलों का अनुपात नहीं बढ़ा है. 28 दिन में 15 जिलों में कोई नया मामला नहीं आया है जहां पहले मामले आये थे. वहीं 23 राज्यों के 80 जिले ऐसे हैं जिनमें बीते 14 दिन में संक्रमण का कोई मामला नहीं आया है.

यह तमाम आंकड़े इस बात के सूचक हैं कि भारत में कोरोना का स्वरूप उतना भयावह नहीं हो सका है, जैसा कि विदेशों में हुआ है. भारत ने समय रहते स्थिति को नियंत्रण में करने की कोशिश की है. अभी भारत में लॉकडाउन है, लॉकडाउन खुलने के बाद संक्रमण फैलने का खतरा है, जैसा कि चीन में दिख रहा है जहां कोरोना की वापसी हुई है और कई नये मामले सामने आये हैं. फिर भी यह उम्मीद की जा सकती है कि जिस तरह हमने अभी तक कोरोना पर लगाम कसी है, वो आगे भी जारी रहेगा.
देश / देश में कोविड-19 को लेकर क्या है स्थिति है, क्या है राज्यों का हाल
नयी दिल्ली : देश में कोविड-19 से मरने वाले लोगों की संख्या बढ़ कर शनिवार को 779 पहुंच गई और कोरोना वायरस संक्रमण के मामले बढ़ कर 24,942 हो गये हैं. केंद्रीय स्वास्थ्य मंत्रालय के मुताबिक शुक्रवार शाम से शनिवार शाम तक कोरोना वायरस संक्रमण से 56 लोगों की मौत हुई है, जबकि 1,490 नये मामले सामने आए हैं .

मंत्रालय ने बताया कि देश में गत 24 घंटे में 56 लोगों की मौत हुई है, जो अब तक इस अवधि (24 घंटे) में हुई सबसे अधिक मौतें हैं. केंद्रीय स्वास्थ्य मंत्रालय के अनुसार, कोरोना वायरस संक्रमण का अभी 18,953 लोगों का इलाज चल रहा है, जबकि 5,209 लोग संक्रमण मुक्त हो चुके हैं और उन्हें अस्पताल से छुट्टी दे दी गई है तथा एक मरीज देश से जा चुका है. मंत्रालय ने बताया कि देश में कोविड- 19 के करीब 20.88 प्रतिशत मरीज अब तक संक्रमण मुक्त हो चुके हैं. संक्रमित लोगों की कुल संख्या में 111 विदेशी नागरिक भी शामिल हैं.

शुक्रवार शाम से लेकर अब तक 56 लोगों की मौत हुई है. इनमें से 18 लोगों की महाराष्ट्र में, 15 की गुजरात में, नौ की मध्य प्रदेश में, तीन-तीन लोगों की दिल्ली और पश्चिम बंगाल, दो-दो लोगों की आंध्र प्रदेश, तमिलनाडु और उत्तर प्रदेश में तथा एक-एक व्यक्ति की मौत पंजाब और केरल में हुई. इस संक्रामक रोग से अब तक कुल 779 लोगों की मौत हुई है जिनमें से सबसे अधिक 301 लोगों की मौत महाराष्ट्र में, गुजरात में 127, मध्य प्रदेश में 92, दिल्ली में 53, आंध्र प्रदेश में 31, राजस्थान में 27 और उत्तर प्रदेश एवं तेलंगाना में 26-26 लोगों की मौत हुई.

वहीं, तमिलनाडु में 22 एवं कर्नाटक और पश्चिम बंगाल में 18-18 लोगों की मौत हुई है. पंजाब में अभी तक 17 लोगों की मौत हुई है. जम्मू कश्मीर में कोरोना वायरस संक्रमण से पांच लोगों ने जान गंवाई जबकि केरल में चार, झारखंड और हरियाणा में तीन-तीन लोगों की मौत हुई. मंत्रालय के आंकड़ों के अनुसार बिहार में दो लोगों की मौत हुई है जबकि मेघालय, हिमाचल प्रदेश, ओडिशा और असम में एक-एक व्यक्ति की मौत हुई.

हालांकि, विभिन्न राज्यों से मिले आंकड़ों के आधार पर ‘पीटीआई-भाषा' द्वारा तैयार की गई तालिका के मुताबिक देश में कोरोना वायरस संक्रमण के अब तक 24,836 मामले सामने आए हैं जबकि 787 लोगों की मौत हुई है. उल्लेखनीय है कि केंद्रीय स्वास्थ्य मंत्रालय के आंकड़ों और विभिन्न राज्यों के आंकड़ों में अंतर है, जिसके लिये अधिकारियों ने प्रत्येक राज्यों के मामलों की घोषणा में प्रक्रियागत विलंब को कारण बताया है.

केंद्रीय स्वास्थ्य मंत्रालय के शाम जारी किए गए ताजा आंकड़ों के अनुसार, देश में संक्रमण के सबसे अधिक 6,817 मामले महाराष्ट्र में सामने आए. इसके बाद गुजरात से 2,815, दिल्ली से 2,514, राजस्थान से 2,034, मध्य प्रदेश से 1,952 और उत्तर प्रदेश से 1,778 मामले सामने आए. तमिलनाडु में कोविड-19 के मामले बढ़ कर 1,755, आंध्र प्रदेश में 1,061 और तेलंगाना में 984 हो गए हैं. पश्चिम बंगाल में संक्रमित व्यक्तियों की संख्या बढ़ कर 571, कर्नाटक में 489, जम्मू कश्मीर में 454, केरल में 451, पंजाब में 298 और हरियाणा में 272 हो गई है. बिहार में कोरोना वायरस संक्रमण के 228 मामले सामने आए हैं जबकि ओडिशा में 94 मामले सामने आए. झारखंड में 59 लोग संक्रमित हुए हैं और उत्तराखंड में संक्रमण के 48 मामले सामने आ चुके हैं.

हिमाचल प्रदेश में संक्रमण के अभी तक 40 मामले सामने आए हैं, छत्तीसगढ़ और असम में 36-36 मामलों की पुष्टि हुई है. चंडीगढ़ में कोविड-19 के 28 मामले सामने आए हैं, जबकि अंडमान निकोबार में 27 लोग संक्रमित हुए हैं. लद्दाख में 20 , मेघालय में 12 और गोवा-पुडुचेरी में सात-सात मामले सामने आए हैं. मणिपुर और त्रिपुरा में दो-दो व्यक्ति संक्रमित हुए हैं, जबकि मिजोरम और अरुणाचल प्रदेश में एक-एक मामला सामने आया. मंत्रालय ने अपनी वेबसाइट पर कहा कि राज्यों को संक्रमण के 49 मामलों में इन मरीजों के संपर्क में आए लोगों का पता लगाने के लिए कहा गया है






