देश / लॉकडाउन पर बोले एक्सपर्ट, सही समय पर सही फैसला, बड़ी परीक्षा अभी बाकी
नयी दिल्ली : वैश्विक महामारी कोविड-19 के संक्रमण को फैलने से रोकने के लिए लागू देशव्यापी लॉकडाउन को एक महीना पूरा हो गया और चिकित्सा विशेषज्ञों का कहना है कि भारत ने सही समय पर सही फैसला लेकर खुद को अमेरिका और यूरोप जैसी स्थिति में पहुंचने से बचा लिया, ... वहीं कुछ की राय में बड़ी परीक्षा अभी बाकी है .

प्रधानमंत्री नरेन्द्र मोदी ने 24 मार्च की रात आठ बजे देश में लॉकडाउन की घोषणा की थी , जो उसी दिन आधी रात को लागू हो गया था. भारत में कोविड-19 का पहला मामला 30 जनवरी को सामने आया था और ठीक 54 दिन बाद 25 मार्च को देश में कोरोना वायरस के 519 पुष्ट मामले थे और 11 लोगों की इससे जान जा चुकी थी.

25 मार्च को देश में लग चुका था लॉकडाउन, जो कोविड-19 से निपटने की लड़ाई में भारत का सबसे बड़ा हथियार साबित हुआ है. भारत में लॉकडाउन के एक माह पूरे होने पर अब देश में कोविड-19 के 23,000 से अधिक मामले हैं और 718 लोगों की इससे जान जा चुकी है.

वहीं विश्वभर में इससे 27.3 लाख से अधिक लोग संक्रमित हैं और 1.91 लाख से अधिक लोगों की जान जा चुकी है. कोरोना वायरस से अमेरिका और ब्रिटेन तथा कुछ यूरोपीय देश सर्वाधिक प्रभावित हैं. प्रधानमंत्री ने 14 अप्रैल को 21 दिन का लॉकडाउन खत्म होने से पहले ही इसे अतिरिक्त 19 दिन यानी तीन मई तक बढ़ा दिया था.

ऐसा करने का कारण देश में कोविड-19 के लगातार बढ़ते मामले और अमेरिका तथा अन्य पश्चिमी देशों से वायरस के प्रकोप की सामने आ रही भयावह तस्वीरें थीं. श्री गंगा राम अस्पताल में फेफड़ों के सर्जन डॉ. अरविंद कुमार ने कहा कि एक महीने का लॉकडाउन भारत के लिए काफी फायदेमंद रहा और देश अमेरिका या यूरोप जैसी स्थिति में पहुंचने से भी बच गया.

उन्होंने ‘पीटीआई-भाषा' से कहा, ‘‘ अधिक महत्वपूर्ण बात यह है कि इसने स्वास्थ्य सेवाओं और अन्य सहयोगी सेवाओं को तैयार होने के लिए 30 दिन दिए ताकि वह आने वाले दिनों में वायरस के प्रकोप से निपट पाएं.''

कुमार ने कहा, ‘‘ लॉकडाउन को बेहद धीरे-धीरे हटाना चाहिए. स्कूल, कॉलेज, मॉल, सिनेमाघर, धार्मिक स्थल और बाजार जैसी सुविधाएं मई में भी बंद रहनी चाहिए.'' ‘फोर्टिस एस्कॉर्ट्स' (फरीदाबाद) के पल्मोनोलॉजी विभाग के प्रमुख रवि शेखर झा ने भी सरकार के लॉकडाउन लगाने के निर्णय की सराहना करते हुए कहा कि यह निर्णय सही समय पर ले लिया गया.

उन्होंने हालांकि असली चुनौती के अब सामने आने की बात कही और साथ ही सबसे अधिक प्रभावित इलाकों की पहचान कर वहां केवल जरूरी सेवाओं को अनुमति देने पर जोर दिया. ‘मैक्स हैल्थकेयर' के इंटरनल मेडिसन के एसोसिएट डायरेक्टर डॉ. रोमेल टिक्कू ने कहा कि अमेरिका और यूरोप से तुलना करें तो भारत में लॉकडाउन काफी कारगर साबित हुआ है. लॉकडाउन के बाद भारत के समक्ष पेश होने वाली चुनौतियों के सवाल पर उन्होंने कहा कि चरणबद्ध तरीके से प्रतिबंध हटाए जाने चाहिए.

देश / Coronavirus News Update : महाराष्ट्र में आज कोरोना के 778 नये केस और 14 की मौत, संक्रमितों की संख्‍या 6 हजार के पार

कांग्रेस अध्यक्ष सोनिया गांधी की अध्यक्षता में CWC की बैठक चल रही है. Coronavirus का कहर देश में अब भी जारी है. Lockdown के 30वें दिन तक भारत में 686 लोगों की मौत हो चुकी है. इस वायरस वहकी कहर के कारण बीते 24 घंटे में तकरीबन 50 लोग दम तोड़ चुके हैं. वहीं दिल्ली बीमें मामला फिर से रफ्तार पकड़ लिया है. बुधवार को दिल्ली में 92 नये मामले सामने आये हैं, जबकि देश में कुल मामले 21700 हो गया है. बात दुनिया की करें तो इस वायरस के कारण दुनिया भर में 1 लाख 80 हजार लोगों की जान अबतक जा चुकी है और 25 लाख 96 हजार 383 लोग संक्रमित हुए हैं. देश दुनिया में कोरोना वायरस की महामारी के सभी Live Updates पढ़ने के लिए बने रहें हमारे साथ. पेज को रिफ्रेश करें.

महाराष्ट्र में आज कोरोना के 778 नये केस और 14 की मौत, संक्रमितों की संख्‍या 6 हजार के पार
महाराष्ट्र में आज कोरोना के 778 नये केस सामने आये और 14 की मौत हुई है. इसी के साथ राज्य में कुल कोरोना संक्रमितों की संख्‍या बढ़कर 6427 हो गई है जिनमें से 840 लोग ठीक होकर डिस्चार्ज हो चुके हैं.

दिल्‍ली के जहांगीरपुरी के एक ब्लॉक में कोरोना 46 पॉजिटिव मामले, पूरा इलाका सील
दिल्‍ली में कोरोना का संकट कम होने का नाम नहीं ले रहा है. फिलहाल ताजा जहांगीरपुरी का है. वहां के ब्लॉक H से करीब 46 लोगों के पॉजिटिव पाये जाने की खबर है. नॉर्थ दिल्‍ली के डीएम के मुताबिक जहांगीरपुरी के एच ब्‍लॉक के तीन लेन में 46 पॉजिटिव केस आये हैं. 46 लोगों के पॉजिटिव आने के बाद पूरे इलाके को सील कर दिया गया है.

केरल में कोरोना वायरस के 10 नये मामले, संक्रमितों की संख्‍या बढ़कर 447 हुई
केरल के मुख्यमंत्री पिनरई विजयन ने बताया, केरल में कोरोना वायरस के 10 नये मामले सामने आये हैं. राज्य में कोरोना वायरस पॉजिटिव मामलों की कुल संख्या 447 हैं जिनमें से 129 सक्रिय मामले हैं.

देश में कोरोना पॉजिटिव की संख्या 21700
केंद्रीय स्वास्थ्य मंत्रालय ने बताया पिछले 24 घंटे में कोरोना वायरस के 1,229 नये मामले सामने आये हैं और 34 मौतें हुई हैं. कोरोना वायरस के कुल मामलों की संख्या बढ़कर 21,700 हो गई है, इसमें 16,689 सक्रिय मामले, 4,325 ठीक हो चुके मामले और 686 मौतें शामिल हैं.

पश्चिम बंगाल में पिछले 24 घंटे में 58 नये मामले सामने आये : राजीव सिन्हा
पश्चिम बंगाल के मुख्य सचिव राजीव सिन्हा ने बताया कि प्रदेश में पिछले 24 घंटे में 58 नये मामले सामने आये हैं. अब प्रदेश में कुल एक्टिव केस की संख्या 334 हो गयी है.


कोरोना से देश में स्थिति बहुत बिगड़ी नहीं है : ICMR
ICMR की तरफ से यह बताया गया कि आज जबकि हम लॉकडाउन के एक माह पूरे कर चुके हैं, मैं आपको यह बताना चाहता हूं कि कोरोना के खिलाफ लड़ाई में हम कहां हैं. आज हम पांच लाख टेस्ट कर चुके हैं, जो पर्याप्त भले ही ना हो, लेकिन अगर विश्व से हम इसकी तुलना करें, तो हम यह पायेंगे कि अमेरिका में जहां पांच लाख टेस्ट के बाद 88 हजार मरीज थे, हमारे यहां बीस हजार है. हम कोरोना के खिलाफ जिस रणनीति पर काम कर रहे हैं, वह सफल होता दिख रहा है. टेस्टिंग की हमारी रणनीति है. हमारी रणनीति यह है कि लोगों को अस्पताल ना आना पड़े, इसलिए हमने सोशल डिस्टेंसिंग और अनुशासन का पालन किया है.

24 घंटे में 1409 मामले सामने आये
स्वास्थ्य मंत्रालय की तरफ से संयुक्त सचिव लव अग्रवाल ने बताया कि पिछले 24 घंटे में 1409 केस सामने आये हैं और 308 लोग स्वस्थ हुए हैं. आज हमारे पास 12 जिले ऐसे हैं जहां पिछले 28 दिनों में कोई केस नहीं आया है. वहीं 78 जिले ऐसे हैं जहां पिछले 14 दिनों में कोई केस सामने नहीं आया है.

लॉकडाउन संतोषजनक, विद्‌यार्थियों के लिए खुलेंगी किताबों की दुकानें
गृहमंत्रालय की ओर से आज हेल्थ बुलेटिन जारी करने के दौरान यह बताया गया है कि हमने कई तरह की छूट लॉकडाउन के दौरान दे दी है. कृषि क्षेत्र के कई कामों के लिए छूट दी गयी है. विद्यार्थियों के लिए अब किताबों की दुकानें खुल रही हैं. हमने राज्य को यह कहा है कि वे बुजुर्गों की सेवा को आवश्यक सेवा में शामिल करें. साथ ही स्वास्थ्य कर्मियों को पर्याप्त सुरक्षा मुहैया कराने के लिए हमने आदेश दिये हैं. अगर स्वास्थ्यकर्मियों के खिलाफ हिंसा होती है, तो सख्त कदम उठाये जायेंगे.

तब्लीगी जमात के गुनाह को पूरे समुदाय का गुनाह नहीं कहा जा सकता : नकवी
केंद्रीय अल्पसंख्यक कार्य मंत्री मुख्तार अब्बास नकवी ने तब्लीगी जमात प्रकरण के बाद खड़े हुए विवाद को लेकर कहा कि किसी एक संस्था या व्यक्ति के गुनाह को पूरे समुदाय के गुनाह के तौर पर नहीं देखा जा सकता.

इंडिगो ने कर्मचारियों का वेतन काटने का फैसला वापस लिया
इंडिगो के मुख्य कार्यपालक अधिकारी रोनोजॉय दत्ता ने बृहस्पतिवार को कर्मचारियों से कहा कि एयरलाइंस ने वेतन में कटौती के निर्णय को वापस ले लिया है. उन्होंने कहा यह निर्णय सरकार की उस अपील पर किया गया है जिसमें उसने कंपनियों से कर्मचारियों के वेतन में कटौती नहीं करने की बात की गयी है.

बिहार में मरीजों की संख्या 150 के करीब
बिहार के मुंगेर में कोरोनावायरस के चार नये पॉजिटिव मामले सामने आए हैं. राज्य सरकार के स्वास्थ्य सचिव संजय कुमार ने बताया कि चारों के संपर्क में आने वाले लोगों का ट्रेस किया जा रहा है. बता दें कि राज्य में पॉजिटिव मामलों की कुल संख्या अब 147 हो गयी है.

कोविड-19 के खिलाफ लड़ाई में करुणा का भाव हो
कांग्रेस महासचिव प्रियंका गांधी ने कहा कि कोविड-19 के खिलाफ लड़ाई में करुणा का भाव महत्वपूर्ण है न कि कोरोना वायरस के पीड़ितों के प्रति द्वेष भाव.

पाकिस्तान में स्थिति गंभीर
पाकिस्तान में कोरोनावायरस मरीजों ही संख्या तेज रफ्तार से बढ़ रही है. पाकिस्तान में अब तक 10000 से अधिक मरीजों संख्या हो गयी है. वहीं 224 लोगों ने अब तक दम तोड़ दिया है.

काम पर लौटेंगे बोरिस जॉनसन
ब्रिटेन के पीएम बोरिस जॉनसन कोरोनावायरस को मात दे चुके हैं और वे जल्द ही काम पर लौटेंगे. ये बाते नॉर्दर्न आयरलैंड के सचिव ब्रैंडन ल्विस ने कही. उन्होंने कहा कि जॉनसन पूरी तरह ठीक हो चुके हैं और जल्द ही काम पर लौटेंगे.

सीडब्ल्यूसी की बैठक जारी
कोरोनावायरस मुद्दे पर कांग्रेस की सर्वोच्च इकाई सीडब्ल्यूसी की बैठक जारी है. बैठक में कांग्रेस अध्यक्ष सोनिया गांधी ने कहा कि लॉकडाउन की वजह से पहले चरण 12 करोड़ नौकरी खतरे में है. सरकार को इसके लिए जरूरी कदम उठाने चाहिए.

एक फीसदी से भी नीचे जायेगी जीडीपी- फिच
फिच रेटिंग्स के मुताबिक चालू वित्त वर्ष के दौरान भारत की वृद्धि दर एक प्रतिशत से कम रह जाएगी, दुनिया अभूतपूर्व वैश्विक मंदी से गुजर रही है

चार मरीज डिस्चार्ज
रिम्स के कोविड-19 अस्पताल में भर्ती हिंदपीढ़ी के चार लोगों को आज देर रात छोड़ा गया. इसमें एक बच्चा भी शामिल हैं. इन चारों का दूसरी बार मंगलवार को रिपोर्ट निगेटिव आया था. ये वहीं परिवार है जिसके दो सदस्यों की मौत हो गयी है. कल इस परिवार के महिला की मौत हो गयी थी. पति की पहले मौत हो चुकी है.

राज्सथान में आंकड़ा 2000 के करीब
राजस्थान में अब तक 47 कोरोना पॉजिटिव मामले सामने आये हैं, जिनमें जोधपुर से 20, जयपुर से 12, नागौर से 10, हनुमानगढ़ और कोटा से दो-दो और अजमेर से एक मामले मिले हैं. अब राज्य में कुल पॉजिटिव मामलों की संख्या 1935 हो गयी है, जबकि 27 लोग दम तोड़ चुके हैं.

681 की मौत, 21393 केस पॉजिटिव
स्वास्थ्य विभाग के ताजा अपडेट के अनुसार भारत में कोरोनावायरस से 681 लोगों की मौत हो गयी है, जबकि 21393 लोग इससे संक्रमित हैं.

डब्ल्यूएचओ ने जारी की चेतावनी
डब्ल्यूएचओ ने कहा है कि दुनिया कोरोनावायरस से निपटने के अपने शुरुआती दौर में है. डब्ल्यूएचओ महानिदेशक टेड्रोस अदनोम ने कहा कि जिन देशों को लग रहा है कि उन्होंने कोरोनावायरस पर काबू पा लिया है वहां मामले दोबारा बढ़ रहे हैं. इसलिए कोई भी देश इस तरह की गलतियां न करें.

एक ही परिवार के 18 में से 11 लोग संक्रमित
दिल्ली के जामा मस्जिद की गली चूड़ी वालान में एक ही परिवार के 11 लोग कोरोना पॉजिटिव पाए गए हैं. दरअसल इस परिवार का एक सदस्य विदेश से लौटा था. जो जांच के बाद कोरोना पॉजिटिव पाया गया है. फिलहाल इस शख्स को मैक्स अस्पताल में भर्ती कराया गया है. इनके घर पर तीन भाइयों की ज्वाइंट फैमिली रहती है. कुल मिलाकर यहां पर 18 लोग रहते हैं.

महाराष्ट्र में मरीजों की संख्या 5500 के ऊपर
महाराष्‍ट्र में कोरोना वायरस का 431 नये मामले आये और 18 लोगों की मौत हुई है. राज्‍य में इसके साथ कोरोना संक्रमितों की संख्या बढ़कर 5649 हो गयी और 269 लोगों की मौत हो चुकी है. आज 65 लोगों को अस्‍पताल से छुट्टी दे दी गयी. राज्‍य में कुल 572 लोग अब तक कोरोना से ठीक हो चुकी हैं.

दिल्ली में पांच नये कंटेनमेंट जोन
राजधानी दिल्ली में 84 कंटेनमेंट जोन हो गया है. पिछले 24 घंटों में दिल्ली के 5 और इलाकों को कोरोना कंटेनमेंट जोन की सूची में जोड़ा गया है. ये इलाका तुगलकाबाद एक्सटेंशन की लेन 24-28, जहाँगीरपुरी के ब्लॉक - जी, संजय एन्क्लेव के फ्लैट नंबर 265 से 500, त्रिलोकपुरी के ब्लॉक 34, और शालीमार बाग के ब्लॉक AF है.

झारखंड में चार नये केस
झारखंड में कोरोनावायरस के चार नये केस मिले हैं. राज्य में कोरोनावायरस के मरीजों की संख्या बढ़कर 49 हो गयी है. इस वायरस से अब तक तीन लोगों की मौत हो चुकी है.

यूपी दिल्ली बॉडर आज से पूरी तरह सील
नोएडा- गाजियाबाद के रास्ते दिल्ली आने जाने वाले बॉडर को अगले आदेश तक के लिए प्रशासन ने सील कर दिया है. नोएडा के जिलाधिकारी ने बताया कि बाहर से आने जाने वाले को सिर्फ पास के द्वारा इजाजत मिलेगी.

नोएडा में मरीजों की संख्या 100 के पाार
नोएडा में कोरोनावायरस मरीजों की संख्या 100 से अधिक हो गयी है. शहर में बीते 24 घंटे में दो नये केस सामने आये हैं. नोएडा जिला प्रशासन के अनुसार 95 लोगों का सैंपल लिया गया था, जिसमें तीन लोग निगेटिव मिले हैं. वहीं 102 में से 43 लोगों को डिस्चार्ज कर अब तक घर भेजा जा चुका है.