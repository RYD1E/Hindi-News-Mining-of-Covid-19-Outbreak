पटना / COVID-19 : बिहार में अबतक तक कोरोना वायरस के 2292 संदिग्ध नमूने की जांच, 2257 की रिपोर्ट निगेटिव

पटना : बिहार के भागलपुर जिले में कोरोना वायरस संक्रमण के एक अन्य मामले की पुष्टि होने के बाद प्रदेश में इस रोग से संक्रमित लोगों की संख्या बढ़कर 32 हो गयी है, जबकि इससे मुंगेर निवासी एक मरीज की 21 मार्च को मौत हो गयी थी. स्वास्थ्य विभाग के प्रधान सचिव (स्वास्थ्य) संजय कुमार ने शनिवार को बताया कि भागलपुर के नौगछिया निवासी एक व्यक्ति के कोरोना वायरस संक्रमित होने की पुष्टि हुई है.

संजय कुमार ने बताया कि 65 वर्षीय उक्त व्यक्ति गत 18 मार्च को ब्रिटेन से अपने घर लौटे थे. बिहार में अबतक मुंगेर जिला में 7, सिवान में 6, पटना एवं गया में में 5-5, गोपालगंज में 3, नालंदा में 2, लखीसराय, बेगूसराय, सारण और भागलपुर में एक-एक व्यक्ति कोरोना संक्रमित पाए गए हैं. बिहार में अबतक तक कोरोना वायरस के 2292 संदिग्ध नमूने की जांच की जा चुकी है जिसमें से अबतक 2257 निगेटिव पाए गए हैं.

गौरतलब है कि कतर से लौटे मुंगेर निवासी एक मरीज जिसकी 21 मार्च को पटना एम्स में मौत हो गयी थी, के संपर्क में बीते दिनों 64 व्यक्ति आए थे जिनमें से 55 के नमूने जांच के लिए आरएमआरआई में भेजे गये थे. इसमें से अबतक 11 कोरोना वायरस संकमित पाए गए हैं. बिहार में अबतक दो कोरोना संक्रमित मरीज ठीक भी हुए हैं जिन्हें अस्पताल से छुट्टी दी जा चुकी है.

पीएमसीएच में भर्ती कराये गये कोरोना के चार संदिग्ध मरीज

पीएमसीएच के आइसोलेशन वार्ड में शनिवार को कोरोना के चार संदिग्धों को भर्ती करवाया गया. ये सभी यहां कोरोना की आशंका लेकर आये थे. वहीं शनिवार को पांच मरीजों के सैंपल लिये गये. कुल 14 मरीजों की जांच रिपोर्ट आ गयी है, सभी रिपोर्ट निगेटिव है. निगेटिव रिपोर्ट आने के बाद छह मरीजों को आइसोलेशन वार्ड से छुट्टी दे दी गयी. अभी यहां कुल 30 मरीज भर्ती हैं. यहां आने वाले किसी भी मरीज में अब तक कोरोना की पुष्टि नहीं हुई है. पीएमसीएच में कोरोना के लिए अब अलग फ्लू कार्नर बनाया गया है.

देश / Coronavirus Lockdown : भारत में कोरोना वायरस से मरने वालों की संख्या 100 के करीब, जमात ने बढ़ाई संकट

नयी दिल्ली : देश में कोरोना वायरस संक्रमण से मरने वाले लोगों की संख्या शनिवार को 100 के करीब पहुंच गई और संक्रमितों की संख्या में भी इजाफा हुआ है. हालांकि, सरकार ने भरोसा दिलाया है कि दहशत में आने की जरूरत नहीं है क्योंकि देश में इस वायरस के फैलने की दर कई अन्य देशों की तुलना में कम है और 30 प्रतिशत मामले सिर्फ तबलीगी जमात से संबद्ध हैं.

केंद्रीय स्वास्थ्य मंत्रालय ने कहा कि कोरोना वायरस संक्रमण का पता लगाने के लिये जांच कार्य तेज कर दिया गया है और अब प्रतिदिन 10,000 से अधिक जांच की जा रही है. मंत्रालय ने इस संकट से निपटने में ‘लॉकडाउन' का पालन जारी रखने और सामाजिक मेल जोल से दूर रहने के अलावा व्यक्तिगत स्तर पर एवं पर्यावरण को स्वच्छ रखने पर जोर दिया है.

अधिकारियों ने बताया कि कोरोना वायरस संक्रमण के कम से कम 1,023 मामले पिछले महीने दक्षिण दिल्ली के निजामुद्दीन में हुए तबलीगी जमात के धार्मिक कार्यक्रम से संबद्ध पाये गये हैं. लेकिन तबलीगी जमात से जुड़े करीब 22,000 लोगों सहित उनके संपर्क में आये लोगों को विभिन्न प्राधिकारों के व्यापक प्रयासों से पृथक वास में रखा जा रहा है.

केंद्रीय स्वास्थ्य मंत्रालय में संयुक्त सचिव लव अग्रवाल ने कहा कि निजामुद्दीन में हुए धार्मिक कार्यक्रम से जुड़े कोविड-19 संक्रमण का तमिलनाडु, आंध्र प्रदेश और उत्तर प्रदेश सहित 17 राज्यों में पता चला है, इससे यह जाहिर होता है कि उनमें से करीब 30 प्रतिशत मामले, ‘एक खास स्थान से है जहां हम इसे समझ नहीं सकें और इससे निपट नहीं सके.

रोजाना के संवाददाता सम्मेलन में अग्रवाल और अन्य सरकारी अधिकारियों द्वारा साझा किये गये आंकड़ों से यह जाहिर होता है कि संक्रमण का पता लगाने के लिये प्रत्येक 25 लोगों की जांच में औसतन एक मामला पॉजिटिव पाया गया, जबकि संक्रमित पाये गये मरीजों में मृत्यु दर 30 में एक से भी कम प्रतीत हो रही है.

पिछले साल दिसंबर से इस महामारी के फैलने के बाद विश्व में अब तक 11 लाख से अधिक लोगों के संक्रमित होने की पुष्टि हुई है और करीब 60,000 लोगों की मौतें हुई हैं. सिर्फ अमेरिका में ही संक्रमण के 2.7 लाख मामले हैं जबकि वहां बृहस्पतिवार और शुक्रवार के बीच 24 घंटों में करीब 1,500 लोगों की मौतें हुई.

सर्वाधिक मौतें इटली में हुई हैं और यह संख्या करीब 15,000 है. अग्रवाल ने कहा कि भारत में पिछले 24 घंटों में 601 मामले बढ़ने के साथ अभी तक कोविड-19 के कुल 3072 मामले दर्ज किये गये हैं. केरल, दिल्ली और मध्य प्रदेश में इनमें से कम से कम 58 मरीजों की हालत नाजुक है. उन्होंने बताया कि ये 601 मामले इतनी कम अवधि में सर्वाधिक हैं. इसी अवधि में 12 और लोगों की मौत के साथ देश में मृतकों की संख्या बढ़ कर 75 हो गई.

















