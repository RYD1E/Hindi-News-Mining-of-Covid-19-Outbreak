देश / Coronavirus Update: रूसी प्रधानमंत्री मिखाइल मिशुस्तीन कोरोना पॉजिटिव
Coronavirus Live Update: दुनियाभर (Coronavirus in world) में कोरोना वायरस (covid 19) से मौत का मामला लगातार बढता ही जा रहा है. केंद्रीय स्वास्थ्य मंत्रालय के आंकड़ों के अनुसार देश में कोरोना वायरस (coronavirus in india) से मरने वालों की संख्या 1074 हो गयी है जबकि संक्रमित मामलों की तादाद बढ़कर 33050 पर पहुंच गयी. पिछले 24 घंटों में कोरोना संक्रमण से 67 लोगों की मौत हुई है. दुनिया वैश्विक महामारी कोरोना के कहर से लगातार जूझ रही है. इस वायरस से मरने वालों की संख्या दो लाख 17 हजार से ज्यादा हो गयी है और संक्रमितों की संख्या 31 लाख 38 हजार को पार कर गयी है. कोरोना से जुडी देश और दुनिया की खबरों के लिए बनें रहें हमारे साथ.....

रूसी प्रधानमंत्री मिखाइल मिशुस्तीन कोरोना पॉजिटिव
रूसी प्रधानमंत्री मिखाइल मिशुस्तीन कोरोना पॉजिटिव पाये गये हैं. समाचार एजेंसी एएफपी के हवाले से खबर है कि उन्‍होंने पॉजिटिव होने की खबर खुद दी है.

महाराष्ट्र में में कोरोना संकट गहराया, संक्रमितों की संख्‍या 10 हजार के पार
महाराष्‍ट्र में कोरोना संकट गहराता जा रहा है. स्‍वास्‍थ्‍य अधिकारी ने बताया, आज कोविड-19 के 583 नये मामले सामने आये, जिससे राज्‍य में संक्रमितों की संख्‍या बढ़कर 10,498 हो गयी है. स्‍वास्‍थ्‍य विभाग ने बताया महाराष्ट्र 27 और लोगों की मौत हो गयी. इसके साथ ही राज्‍य में मरने वालों की संख्या बढ़कर 459 हो गयी है.

देश और दुनिया से जुड़ी हर Latest News in Hindi से अपडेट के लिए बने रहें हमारे साथ.

धारावी में आज कोरोन के 25 नये मामले, कुल संक्रमितों की संख्या बढ़कर 369 हुई
बृहन्मुंबई नगर निगम ने बताया धारावी में आज कोरोन वायरस के 25 नये मामले सामने आये हैं. जिससे अब यहां कुल संक्रमितों की संख्या बढ़कर 369 हो गयी है. जबकि यहां मृतकों की कुल संख्‍या 18 है.

देश में कोरोना मरीजों की संख्या 33610 हुई, कुल मौत 1075
आज शाम स्वास्थ्य मंत्रालय द्वारा जारी आंकड़ों के अनुसार देश में कोरोना वायरस से संक्रमित लोगों की संख्या 33610 हो गयी है. इस बीमारी से 1075 लोगों की मौत हुई हैं और 8373 लोग स्वस्थ होकर घर जा चुके हैं.

अर्थव्यवस्था को मजबूती देने के लिए पीएम मोदी ने की बैठक
प्रधानमंत्री नरेंद्र मोदी ने आज कोविड 19 से प्रभावित अर्थव्यवस्था को मजबूती देने के लिए विचार-विमर्श हेतु एक बैठक आयोजित की. बैठक में विदेशी निवेशकों को लुभाने की रणनीति पर चर्चा हुई. साथ ही देशी निवेशकों को भी आकर्षित करने पर चर्चा हुई. पीएम मोदी ने इस रणनीति पर प्रो एक्टिव होकर काम करने को कहा है. इस बैठक में वित्त मंत्री निर्मला सीतारमण भी शामिल थीं.

मजदूरों और छात्रों के लिए विशेष ट्रेन की सुविधा पर विचार कर रही है सरकार : गृह मंत्रालय
गृह मंत्रालय की संयुक्त सचिव पुण्य सलिला ने बताया कि दूसरे राज्यों में फंसे मजदूरों और प्रवासी मजदूरों को अपने राज्यों में ले जाने के लिए ट्रेन सेवा की मांग कई राज्यों ने की है. इस मांग पर केंद्र सरकार विचार कर रही है.

पिछले 24 घंटे में कोरोना के 1718 नये मामले सामने आये : स्वास्थ्य मंत्रालय
देश का हेल्थ बुलेटिन जारी करते हुए स्वास्थ्य मंत्रालय के संयुक्त सचिव लव अग्रवाल ने बताया कि पिछले 24 घंटे में देश में 1718 नये मामले सामने आये हैं. अभी देश में कुल संक्रमित लोगों की संख्या 33050 है. खुशी की बात यह है कि बीमारी से स्वस्थ होने वालों का आंकड़ा दिन-प्रतिदिन बढ़ रहा है. अब इस बीमारी से रिकवरी रेख 25.19 प्रतिशत हो गया है.

महाराष्ट्र में कोरोना जांच करने से मना करने वाले अस्पतालों पर होगी कार्रवाई
महाराष्ट्र के मुख्य सचिव अजय मेहता ने राज्य में सभी अस्पतालों को निर्देश दिया कि किसी भी मरीज को जांच करने से मना नहीं किया जाए क्योंकि इस संबंध में कई निजी अस्पतालों और क्लीनिकों के खिलाफ ढेर सारी शिकायतें आ रही हैं. महाराष्ट्र सरकार के निर्देशों का उल्लंघन करने वालों के खिलाफ कड़ी कार्रवाई के प्रति चेताते हुए मेहता ने कहा कि आधिकारिक आदेश दो मई से लागू होंगे.

कोटा से छात्रों को लाने के लिए दिल्ली सरकार कर रही व्यवस्था : केजरीवाल
गृहमंत्रालय द्वारा फंसे छात्रों और प्रवासी मजदूरों को अपने घर वापस जाने की अनुमति दिये जाने के बाद दिल्ली के मुख्यमंत्री अरविंद केजरीवाल ने कहा कि वे कोटा से छात्रों को लाने के लिए व्यवस्था कर रहे हैं.

न्यायालय का कोविड-19 के उपचार के दिशानिर्देशों में बदलाव का निर्देश देने से इंकार
उच्चतम न्यायालय ने कोविड-19 से गंभीर रूप से बीमार मरीजों, जिन्हें मलेरिया निरोधी दवाएं - हाइड्रानिक्सक्लोरोक्वीन तथा एंटीबायोटिक एजिथ्रोमाइसिन मिला कर दी जा रही हैं, के इलाज के दिशा-निर्देशों में किसी प्रकार के बदलाव का निर्देश देने से बृहस्पतिवार को इंकार कर दिया।

पाक में कोविड-19 के मामले 15,759, अब तक 346 लोगों की मौत
पाकिस्तान में कोरोना वायरस संक्रमण के मामलों की संख्या बृहस्पतिवार को 15,759 पहुंच गयी, जबकि इस महामारी से मरने वाले लोगों का कुल आंकड़ा 346 हो गया है. देश में पिछले चौबीस घंटे में 874 नए मामले सामने आये हैं. स्वास्थ्य मंत्रालय की राष्ट्रीय स्वास्थ्य सेवा ने बताया कि पंजाब, बलूचिस्तान तथा अन्य प्रांतों में 19 और लोगों की मौत हुई है. इसके बाद मृतकों की संख्या 346 हो गयी है.

कर्नाटक में 22 नये मामलों की पुष्टि, संक्रमितों की तादाद 557
कर्नाटक में कोरोना वायरस के 22 नये मामलों की पुष्टि हुई है. इसके बाद संक्रमित लोगों की संख्या बढ़कर 557 हो गयी है. स्वास्थ्य मंत्रालय ने मध्यान्ह स्थिति रिपोर्ट में बताया, "कल शाम से आज दोपहर तक कोरोना वायरस के 22 मामलों की पुष्टि हुई है... आज की तारीख तक 557 मामलों की पुष्टि हो चुकी है. इनमें 21 लोगों की मौत और 223 को अस्पताल से छुट्टी देना शामिल है.

आंध्र प्रदेश में कोविड-19 के 71 नये मामले, मरीजों की कुल संख्या 1,403 हुई
आंध्र प्रदेश में पिछले 24 घंटे में कोरोना वायरस के 71 नये मामले सामने आये हैं और इसके साथ राज्य में अब इस महामारी के मरीजों की कुल संख्या 1,403 हो गयी है. सरकार ने बृहस्पतिवार को कोविड-19 बुलेटिन में कहा कि पिछले छह दिन से मृतकों की संख्या 31 पर ही सीमित है तथा पिछले 24 घंटे में 34 और रोगी ठीक होकर अस्पतालों से घर जा चुके हैं. इसने कहा कि राज्य में अब तक कुल 321 मरीज ठीक हो चुके हैं और राज्य में अब कोरोना वायरस के सक्रिय मामलों की संख्या 1,051 है.

नासिक में कोरोना वायरस संक्रमण के 71 नये मामले, कुल संक्रमितों की संख्या 276 पहुंची
महाराष्ट्र के नासिक जिले में कोरोना वायरस संक्रमण के 71 नये मामले सामने आने के बाद कुल संक्रमितों की संख्या 276 तक पहुंच गयी है. जिला प्रशासन के एक अधिकारी ने बताया कि जिले का सबसे ज्यादा प्रभावित क्षेत्र मालेगांव शहर है. इन नये मरीजों में छह पुलिस कर्मी और तीन मरीज- तीन महीने, पांच साल और 11 साल के- बच्चे हैं. कुल 276 मामलों में से 253 मालेगांव से है.इसके अलावा नासिक शहर में 10 और विभिन्न हिस्सों के 11 मरीज हैं। वहीं दो मरीज जिले से बाहर के हैं. इन सभी का इलाज जिले के अस्पतालों में चल रहा है. जिले में अब तक 11 लोग स्वस्थ हुए और उन्हें अस्पताल से छुट्टी मिल गयी है.

डिस्चार्ज होने के बाद सब इंस्पेक्टर हरजीत सिंह अपने घर पटियाला पहुंचे
पंजाब के चंडीगढ़ पीजीआईएमईआर से डिस्चार्ज होने के बाद सब इंस्पेक्टर हरजीत सिंह आज अपने घर पटियाला पहुंचे. आपको दें कि 12 अप्रैल को पटियाला सब्जी मंडी में कर्फ्यू लागू करने दौरान हुए एक हमले में उनका हाथ कट गया था जिसे बाद सर्जरी से जोड़ दिया गया.


कोरोना मुक्त घोषित महराजगंज में मिला संक्रमित व्यक्ति
हाल ही में कोरोना मुक्त घोषित किए गए महराजगंज जिले में दिल्ली से लौटे एक व्यक्ति को कोविड-19 से संक्रमित पाया गया है. जिलाधिकारी उज्ज्वल कुमार ने बताया करीब छह दिन पहले एक व्यक्ति दिल्ली से महराजगंज जिले के पनियरा स्थित रतनपुरवा गांव में आया था. बुधवार को गोरखपुर मेडिकल कॉलेज से उसकी कोरोना जांच रिपोर्ट में संक्रमण की पुष्टि हई. उन्होंने बताया कि उस व्यक्ति के परिवार के सभी सदस्य और उसके संपर्क में आए सभी लोगों को पृथक कर दिया गया.

कोरोना वायरस संक्रमण से जयपुर में दो और मृत्यु, 86 नए मामले सामने आए
राजस्थान में कोरोना वायरस संक्रमण से दो और मरीजों की मृत्यु गुरुवार को दर्ज की गयी. इस बीच 86 नए मामले आने से राज्य में कोरोना वायरस से संक्रमितों की संख्या बढ़कर 2,438 हो गयी है. राज्य के अतिरिक्त मुख्य सचिव (स्वास्थ्य) रोहित कुमार सिंह ने बताया कि आज जयपुर में दो और मरीजों की मृत्यु दर्ज की गयी.

पिछले 24 घंटे में 67 की मौत
देशभर में कोरोना वायरस से मरने वालों की संख्या 1074 हो गयी है. पिछले 24 घंटे में देश में 1718 नये केस आये हैं. भारत में कुल संक्रिमतों की संख्या 33050 हो गयी है. पिछले 24 घंटे में 67 की मौत हुई है. यह जानकारी स्वास्थ्य मंत्रालय की ओर से दी गयी है.

अमेरिका में कोरोना वायरस से पिछले 24 घंटे में 2,502 लोगों की मौत
अमेरिका में पिछले 24 घंटे में कोरोना वायरस से 2,502 लोगों की मौत हुई. अमेरिका के जॉन्स हॉप्किन्स विश्वविद्यालय ने यह जानकारी दी. रविवार और सोमवार को मृतकों की संख्या कम रहने के बाद पिछले दो दिन से मरने वाले लोगों की संख्या बढ़ गयी है. बाल्टीमोर स्थित विश्वविद्यालय के अनुसार, देश में इस संक्रामक रोग से अब तक कम से कम 60,853 लोग जान गंवा चुके हैं.

फर्जी आरोग्य सेतु ऐप से सतर्क रहने की सलाह
केंद्रीय सुरक्षा एजेंसियों ने भारतीय सेना और अर्द्धसैनिक बलों के जवानों को फर्जी आरोग्य सेतु ऐप से सतर्क रहने की सलाह दी है. सुरक्षा एजेंसियों ने सैनिकों और अर्द्धसैनिक बलों को पाकिस्तान द्वारा दुर्भावनापूर्ण इरादे से ‘आरोग्य सेतु ऐप' से मिलता-जुलता मोबाइल ऐप्लीकेशन लाए जाने के प्रति आगाह करते हुए कहा है कि इसका मकसद संवेदनशील जानकारियां चुराना है.

बदरपुर बॉर्डर पर फरीदाबाद में प्रवेश देने से इनकार पर अफरा-तफरी की स्थिति
हरियाणा सरकार द्वारा फरीदाबाद शहर के प्रवेश-निकास द्वार को सील करने के बाद, दिल्ली-फरीदाबाद सीमा पर लोगों की भीड़ जमा हो गयी, जिससे वहां अफरा-तफरी की स्थिति बन गयी. सीमा सील होने के कारण राष्ट्रीय राजधानी में हरियाणा के कई लोग फंस गये, वे सीमा पार कर अपने घर जाने का इंतजार कर रहे थे. दक्षिण-पूर्व दिल्ली के बदरपुर में फंसे लोगों में नगर निकाय के कर्मचारी, वैध आवाजाही की अनुमति वाले लोग शामिल थे, जबकि कुछ चिकित्सा आपात स्थिति वाले लोग थे. आवास उपलब्ध नहीं होने के कारण, कई लोगों के लिए मुश्किल खड़ी हो गयह है.

कोविड-19: रघुराम राजन से अर्थव्यवस्था पर चर्चा करेंगे राहुल गांधी
कांग्रेस नेता राहुल गांधी गुरुवार को अर्थव्यवस्था और स्वास्थ्य क्षेत्र के विशेषज्ञों के साथ संवाद की अपनी श्रृंखला शुरू करेंगे, जिसके तहत पहला संवाद वह भारतीय रिजर्व बैंक के पूर्व गवर्नर रघुराम राजन से करेंगे. कांग्रेस के मुख्य प्रवक्ता रणदीप सुरजेवाला ने कहा कि गांधी इस तरह के पहले संवाद में राजन के साथ बातचीत करेंगे और इसे सोशल मीडिया पर प्रसारित किया जाएगा. उन्होंने कहा कि पूर्व कांग्रेस अध्यक्ष राजन और अन्य विशेषज्ञों के साथ कोविड-19 से जुड़े महत्वपूर्ण मुद्दों और अर्थव्यवस्था पर इसके प्रभाव को लेकर बातचीत करेंगे.

कोविड-19 से संक्रमित 45 दिन का शिशु स्वस्थ, अस्पताल से मिली छुट्टी
कोरोना वायरस से संक्रमित पाया गया 45 दिन का शिशु उपचार के बाद पूरी तरह स्वस्थ हो गया है और उसे यहां सरकारी अस्पताल से बुधवार को छुट्टी दे दी गयी. कोविड-19 संबंधी बुलेटिन में बताया गया है कि महबूबनगर के शिशु को चार अप्रैल को अस्पताल में भर्ती कराया गया था. उस समय वह मात्र 20 दिन का था. उसे उसके पिता से संक्रमण हो गया था। इसमें बताया गया है कि उसे स्वस्थ हो जाने के बाद छुट्टी दे दी गयी. यह शिशु देश में संक्रमित पाया संभवत: सबसे कम उम्र का बच्चा है, उसका शहर के गांधी अस्पताल में उपचार किया गया.

पोम्पिओ ने अहम चिकित्सकीय आपूर्ति पर निर्यात प्रतिबंध हटाने के लिए भारत की प्रशंसा की
अमेरिका के विदेश मंत्री माइक पोम्पिओ ने कोविड-19 के मरीजों के उपचार के लिए इस्तेमाल की जा रही दवाइयों समेत अहम चिकित्सकीय आपूर्ति पर निर्यात प्रतिबंध हटाने के लिए भारत की बुधवार को प्रशंसा की और कहा कि यह कोरोना वायरस वैश्विक महामारी के कारण पैदा हुई चुनौती से निपटने के लिए सहयोगी देशों के साथ मिलकर काम करने का एक उदाहरण है.

देश / Coronavirus News: 'मई महीना महत्वपूर्ण' कोरोना जंग के लिए ऐसा क्यों कह रहे मेडिकल एक्सपर्ट्स

Coronavirus Outbreak, Lockdown Latest Update: लॉकडाउन खत्म होने की समय सीमा तीन मई नजदीक आ रही है जबकि मेडिकल विशेषज्ञों का मानना है कि अगला महीना कोविड-19 के खिलाफ लड़ाई में ‘‘जीत या हार'' के लिये अहम साबित हो सकता है और ‘हॉटस्पॉट' क्षेत्रों के लिये आक्रामक रणनीति की जरूरत है. विशेषज्ञों ने यह भी सुझाव दिया है कि रेलवे, हवाई यात्रा, अंतरराज्यीय बस सेवाएं, मॉल, शॉपिंग कॉम्पलेक्स, धार्मिक स्थल सहित अन्य स्थानों को कम से कम मई महीने तक बंद रखा जाए...

प्रधानमंत्री नरेंद्र मोदी ने सोमवार को मुख्यमंत्रियों से कहा था कि देश को कोरोना वायरस के खिलाफ लड़ाई जारी रखते हुए अर्थव्यवस्था को महत्व देना होगा. केंद्र ने बुधवार को इस बारे में स्पष्ट संकेत दिये कि राष्ट्रव्यापी लॉकडाउन को तीन मई से आगे भी बढ़ाया जाएगा, लेकिन कई जिलों में लोगों और सेवाओं को कुछ छूट दी जाएगी.

मेडिकल विशेषज्ञों का मानना है कि ‘रेड जोन' में संक्रमण को फैलने से रोकने के लिये सख्त कदम उठाने की रणनीति और पाबंदियों में कुछ ढील देते हुए ‘ग्रीन जोन' में संक्रमण को पहुंचने से रोकना जरूरी है. आधिकारिक सूत्रों ने बुधवार को कहा कि देश में कोविड-19 हॉटस्पॉट (कोरोना वायरस के अत्यधिक संक्रमण के मामले वाले) जिले पखवाड़े भर पहले 170 से घट कर 129 हो गये हैं लेकिन इसी अवधि में संक्रमण मुक्त जिले या ‘ग्रीन जोन' भी 325 से घट कर 307 रह गये हैं.

फोर्टिस नोएडा के फेफड़ा रोग एवं आईसीयू विभाग के अतिरिक्त निदेशक डॉ. राजेश कुमार गुप्ता ने कहा कि यह समझना जरूरी है कि लॉकडाउन वायरस को खत्म नहीं करेगा, यह सिर्फ इसके प्रसार को धीमा करेगा. उन्होंने सुझाव दिया कि ‘रेड जोन' में करीब दो हफ्तों के लिये तथा कुछ और समय के लिये लॉकडाउन जारी रखना चाहिए.

वहीं ‘ग्रीन जोन' में पाबंदियां हटा दी जाएं, लेकिन यह सुनिश्चित किया जाए कि वहां ‘रेड जोन' के लोगों का आना-जाना नहीं हो. उन्होंने पीटीआई-भाषा से कहा कि मई कोविड-19 के खिलाफ लड़ाई जीतने या हारने के लिये अहम महीना साबित हो सकता है और यह जरूरी है कि जिन स्थानों पर नये मामले सामने आ रहे हैं, वहां पाबंदियां जारी रखी जाएं। सर गंगा राम अस्पताल के फेफड़ा सर्जन डॉ अरविंद कुमार ने कहा कि यह जरूरी है कि रेलवे, हवाई यात्रा, अंतरराष्ट्रीय बस सेवाएं, मॉल, शॉपिंग कॉम्पलेक्स, धार्मिक स्थल आदि को बंद रखा जाए.