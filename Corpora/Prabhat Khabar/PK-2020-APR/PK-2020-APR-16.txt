देश / Coronavirus Outbreak : दिखने लगा लॉकडाउन का असर, 325 जिले हुए कोरोना फ्री, 12.02% मरीज हुए ठीक
नयी दिल्ली : स्वास्थ्य एवं परिवार कल्याण मंत्रालय ने बृहस्पतिवार को कहा कि देश में कोरोना वायरस के संक्रमण को रोकने के लिये किये जा रहे उपायों के अब सार्थक परिणाम दिखने लगे हैं और इसी का नतीजा है कि देश में संक्रमित मरीजों के स्वस्थ होने की दर बढ़ी है.

साथ ही देश के 325 जिले संक्रमण से मुक्त हैं. स्वास्थ्य मंत्रालय के संयुक्त सचिव लव अग्रवाल ने नियमित संवाददाता सम्मेलन में बताया कि संक्रमण को फैलने से रोकने के लिये लागू किये गये लॉकडाउन (बंद) के अब परिणाम मिलने लगे हैं. उन्होंने कहा कि संक्रमण से प्रभावित हुये 17 राज्यों के 27 जिलों में पिछले 14 दिन से संक्रमण के एक भी मामले की पुष्टि नहीं हुयी है.
इसी प्रकार पुडुचेरी के माहे जिले में पिछले 28 दिनों में संक्रमण का एक भी मामला सामने नहीं आया है. उन्होंने कहा कि यह संक्रमण की शृंखला के टूटने का स्पष्ट प्रमाण है. अग्रवाल ने बताया कि संक्रमण प्रभावित जिन जिलों में दो सप्ताह से एक भी मरीज नहीं मिला है, उनमें बिहार का पटना, पश्चिम बंगाल में नादिया, राजस्थान में प्रतापगढ़, गुजरात में पोरबंदर, गोवा में दक्षिणी गोवा, उत्तर प्रदेश में पीलीभीत, जम्मू कश्मीर में राजौरी, उत्तराखंड में पौढ़ी गढ़वाल, छत्तीसगढ़ में राजनंदगांव, कर्नाटक में बेल्लारी, केरल में वायनाड, हरियाणा में पानीपत और मध्य प्रदेश में शिवपुरी जिला शामिल है.

उल्लेखनीय है कि प्रधानमंत्री नरेंद्र मोदी द्वारा मंगलवार को लॉकडाउन की अवधि 14 अप्रैल से बढ़ाकर तीन मई तक करने की घोषणा के बाद बुधवार को गृह मंत्रालय ने संक्रमण की अधिकता वाले 170 हॉटस्पॉट जिले और 207 संभावित हॉटस्पॉट जिलों को चिन्हित कर इनमें सघन संक्रमण रोधी अभियान चलाने के राज्य सरकारों को निर्देश दिये हैं.

अग्रवाल ने कहा कि 20 अप्रैल तक संक्रमण मुक्त 325 जिलों सहित देश के अन्य सभी जिलों में कोरोना संक्रमण को रोकने के उपायों का सख्ती से पालन और आंकलन किया जा रहा है. अग्रवाल ने कहा कि देश में संक्रमित मरीजों के स्वस्थ होने की दर बढ़ रही है, यह एक अच्छा संकेत है. उन्होंने कहा कि मरीजों के स्वस्थ होने की दर पिछले कुछ दिनों में 11.4 प्रतिशत से बढ़कर 12.02 प्रतिशत हो हो गयी है.

इसके परिणाम स्वरूप अब तक 1515 मरीजों को इलाज के बाद स्वस्थ होने पर अस्पताल से छुट्टी दे दी गयी है. उन्होंने बताया कि बृहस्पतिवार को देश में कुल संक्रमित मरीजों की संख्या 12759 और मरने वालों की संख्या 420 हो गयी है. इनमें पिछले 24 घंटों के दौरान सामने आये संक्रमण के 826 और मरीजों की मौत के 28 मामले भी शामिल है.

भारतीय आयुर्विज्ञान अनुसंधान परिषद (आईसीएमआर) के वरिष्ठ वैज्ञानिक डा. रमन आर गंगाखेड़कर ने बताया कि कोरोना वायरस के त्वरित परीक्षण (रेपिड टेस्टिंग) की दो किस्म की पांच लाख किट की आपूर्ति हो गयी है.

देश में अब तक 2,90,401 कोविड-19 परीक्षण किये जा चुके हैं. इनमें पिछले 24 घंटों में हुई 30,043 जांच शामिल हैं. उन्होंने बताया कि भारत को चीन की दो कंपनियों से त्वरित एंटीबॉडी जांच किट समेत पांच लाख जांच किट की आपूर्ति हो गयी है. हालांकि उन्होंने स्पष्ट किया कि ये किट त्वरित परीक्षण के लिये इस्तेमाल नहीं की जायेंगी बल्कि संक्रमण प्रभावित इलाकों में संक्रमण की निगरानी के लिये इनका इस्तेमाल होगा.

विश्व / कोरोना से लड़ने के हथियार भारत भेज रहा है चीन, कारोबार बढ़ाने पर है पूरा ध्यान

बीजिंग : चीन ने कोविड-19 वैश्विक महामारी से लड़ने में मदद के लिए भारत को बृहस्पतिवार को 650,000 कोरोना वायरस चिकित्सा किट्स भेजी. बीजिंग में भारत के दूत विक्रम मिस्री ने यहां बताया कि चीन से खरीदी जा रही 20 लाख से अधिक जांच किटों को अगले 15 दिनों में भारत भेजा जाएगा.

मिस्री ने बृहस्पतिवार को ट्वीट किया, ‘‘रैपिड एंटीबॉडी टेस्ट्स और आरएनए एक्सट्रैक्शन किट्स समेत कुल 650,000 किटों को आज तड़के ग्वांग्झू हवाईअड्डे से भारत के लिए भेजा गया . '' कोरोना वायरस से करीब ढाई महीने तक जूझने के बाद चीन में कारखानों ने एक बार फिर काम शुरू कर दिया है और वह भारत समेत दुनियाभर में वेंटिलेटर और व्यक्तिगत सुरक्षा उपकरणों (पीपीई) समेत चिकित्सा सामान की भारी मांग को एक बड़े कारोबारी अवसर के तौर पर देख रहा है.


चीन से इन सामान के आयात के लिये निजी और सरकारी कंपनियां दोनों ही ऑर्डर दे रही हैं. ऐसी जानकारी है कि चीन ने भारत में मौजूदा लॉकडाउन के दौरान सबसे अधिक प्रभावित क्षेत्रों में जांच बढ़ाने के उसके प्रयास के तौर पर पहले चिकित्सा किट्स की दो बड़ी खेप भेजीं .

भारत ने कोरोना वायरस को फैलने से रोकने के लिए बंद की अवधि तीन मई तक बढ़ा दी है. देश में इस बीमारी से 414 लोगों की मौत हुई है और 12,380 लोग इससे संक्रमित हो चुके हैं. मिस्री ने कहा कि भारतीय दूतावास, भारत में इन सामान को समय से पहुंचाने के लिए विमानों के समन्वय पर काम करने के अलावा वाणिज्यिक खरीद में सहयोग भी कर रहा है.

मंगलवार को उन्होंने यहां मीडिया को बताया था कि भारत ने 30 लाख जांच किटों के अलावा कोविड-19 मरीजों का इलाज कर रहे चिकित्साकर्मियों के लिए चीन से 1.5 करोड़ निजी सुरक्षा उपकरण खरीदने का ऑर्डर दिया है. मिस्री ने कहा, ‘‘मुझे लगता है कि हमारी जरूरतों को समय पर और सुचारू तरीके से तथा अनुमानित कीमत पर पूरा करना भारत-चीन संबंध के लिए सबसे अच्छा संकेत होगा.''

दुनिया के कई हिस्सों में कोरोना वायरस के फैलने के कारण चीनी चिकित्सा सामान की मांग बढ़ने पर चीन ने बुधवार को सभी देशेां से सरकार द्वारा मान्यता प्राप्त चीन की प्रतिष्ठित कंपनियों से इन सामान का आयात करने के लिए कहा तथा जालसाजी में शामिल लोगों को सजा देने की बात कही.

उत्पादों की गुणवत्ता के बारे में कई देशों के चिंता जताए जाने के बारे में सवालों का जवाब देते हुए विदेश मंत्रालय के प्रवक्ता झाओ लिजान ने यहां मीडिया ब्रीफिंग में कहा कि चीन सरकार व्यवस्थित निर्यात को प्रोत्साहित कर रही है.

उन्होंने कहा, ‘‘हम आशा करते हैं कि विदेशी खरीददार उन कंपनियों के उत्पादों को चुनेंगे जिन्हें अच्छे उत्पाद की विश्वसनीयता के लिये चीनी नियामक से मान्यता प्राप्त है.'' उन्होंने कहा, ‘‘हाल ही में कई देशों ने चीन से मेडिकल सामग्री खरीदी है. अपनी घरेलू जरूरतों को पूरा करते हुए हम विश्वसनीयता वाली कंपनियों और उत्पादों के निर्यात के मामले में प्रतिष्ठित कंपनियों की सहायता कर रहे हैं.'


देश / Coronavirus News Case: 40 बच्चे हुए कोरोना संक्रमित, यहां भी निकला निजामुद्दीन तबलीगी जमात कनेक्शन
हैदराबाद : आंध्र प्रदेश में 3-17 साल तक के 40 बच्चों में कोरोना की पुष्टी हुई है.ये सभी राज्य के विभिन्न कोविद-19 केंद्रों में उपचार के तहत 475 मामलों में से एक है.अधिकारियों ने बताया कि सभी बच्चे अपने परिवार के सदस्यो के संपर्क में आए है जिन्होंने मार्च में दिल्ली के निजामुद्दीन में तबलीगी जमात में हिस्सा लिया था.

अधिकारी ने बताया की जमात से वापस आते समय उनको नहीं पता था कि वे कोरोना वायरस से संक्रमित है और अनजाने में ये उन सभी के परिवार में फैलता गया जिनमें ये बच्चे भी शामिल है.

स्वास्थ्य विभाग के अधिकारी ने कहा कि कुल मामलों में से 124 महिलाएं है. कुछ मामलो में पता चला है कि परिवार की सभी महिला एक व्यक्ति द्वारा संक्रमित थी जिसमें पत्नियों, माताओं, बेटियों, बहनों, दादी शामिल है. इनमें 36 मरीजों की उम्र 60 साल से अधिक बतायी जा रही है.

बुधवार को 19 नए मामले आने के बाद राज्य सरकार ने तय किया है कि कोरोना वायरस के प्रतिदिन 4000 टेस्ट करेगी.इसके साथ ही राज्य ने उन गरीब परिवारों को 2,000 की वित्तीय सहायता देने का भी फैसला किया है जो क्वॉरेंटाइन से वापस आ रहे है.

इस बीच, हैदराबाद में 25 बच्चों में कोरोना की पुष्टी हुई है जिनका तेलंगाना की राजधानी के गांधी अस्पताल में उनका इलाज चल रहा है.अस्पताल अधीक्षक डॉ पी श्रवण कुमार ने कहा, "उनमें से कुछ हैदराबाद से हैं, अन्य विभिन्न जिलों से हैं जिन्हें इलाज के लिए यहां लाया गया है.

आंध्र और तेलंगाना सरकारों के अधिकारियों ने कहा है कि बच्चों में से कोई भी गंभीर नहीं है, केवल हल्के लक्षण हैं, अच्छी तरह से उपचार का जवाब दे रहे हैं और जल्द ही छुट्टी दे दी जाएगी.