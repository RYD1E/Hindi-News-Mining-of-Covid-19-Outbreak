देश / Lockdown में अनोखी शादी : लड़का आबूधाबी में, मुंबई में लड़की, ऐसे हुआ निकाह

मेरठ : कोरोना वायरस के कारण कितने ही लोगों को विवाह जैसे मांगलिक कार्यों को स्थगित करना पड़ा है, लेकिन यहां के एक परिवार ने शादी टालने के बजाए फोन पर ही निकाह पढ़वाने का फैसला किया.

मेरठ के शाहपीर गेट के रहने वाले वसीम अहमद की शादी का किस्सा बेहद दिलचस्प है. दरअसल,वसीम अहमद आबूधाबी में एक शापिंग माल में बतौर मैनेजर कार्यरत हैं. उनका निकाह मुंबई में तय हुआ था. शादी 19 अप्रैल को होनी तय थी, लेकिन लॉकडाउन के कारण वसीम जहां आबूधाबी से मेरठ नहीं आ सकते थे वहीं दूसरा पक्ष मुंबई से मेरठ नहीं आ सकता था.

वसीम के पिता नदीम अहमद ने बताया, कोरोना संकट कब खत्म होगा. यह अभी तय नहीं हैं, इसलिए हमने तय तारीख को ही शादी करने का फैसला किया. इसके लिए हमने नायब शहर काजी जैनुर राशिदीन से बात की और 19 अप्रैल को बेहद सादगी के साथ फोन के माध्यम से दूल्हा-दुल्हन की रजामंदी ली गई और निकाह पढ़ा गया. इस तरह शहर काजी ने पांच लोगों की मौजूदगी में निकाह पढ़वाया.

गौरतलब है देश में कोरोना का संक्रमण तेजी से बढ़ता जा रहा है. ताजा आंकड़ों के अनुसार फिलहाल 18985 लोग कोरोना से संक्रमित हैं और 603 लोगों की मौत हो गयी है. हालांकि इस बीच अच्‍छी खबर है कि देश में कोरोना से ठीक होने वालों की संख्‍या में तेजी से बढ़ोतरी हो रही है. ताजा आंकड़ों के अनुसार अब तक 3260 लोगों कोरोना से ठीक हो चुके हैं और घर लौट गये हैं. मालूम हो कोरोना वायरस संकट को देखते हुए प्रधानमंत्री नरेंद्र मोदी ने देश में 21 दिनों के लॉकडाउन हो आगे बढ़ाते हुए 3 मई तक कर दिया है.

देश / 3 मई के बाद लॉकडाउन खत्म होगा या नहीं ? GoM की बैठक में आगे की योजना पर चर्चा की उम्मीद


कोरोनावायरस के खतरे के मद्देनजर देश मार्च से लॉकडाउन है. लॉकडाउन के दूसरे चरण की ये अवधि तीन मई को समाप्त होगी. देश में कोरोना के मामले 18 हजार से ज्यादा हो चुके हैं. साउथ ब्लॉक में रक्षा मंत्री राजनाथ सिंह की अध्यक्षता में मंत्रियों के समूह GoM की बैठक होगी. बैठक में लॉकडाउन और कोरोनावायरस संक्रमण की समीक्षा होगी. बैठक में तीन मई के बाद राहत और रियायत देने पर भी चर्चा हो सकती है. कोरोना वायरस संकट और लॉकडाउन के बीच हो रही ग्रुप ऑफ मिनिस्टर्स की ये छठी बैठक है, जिसमें कई पहलुओं पर चर्चा होनी है. बैठक में लॉकडाउन के दौरान जरूरी सामान की सप्लाई के अलावा प्रवासी मजदूरों को लेकर भी चर्चा हो सकती है.
सरकारी सूत्रों के हवाले से जानकारी के मुताबिक, कई तरह की ढील पर चर्चा मुमकिन है. सूत्रों के मुताबिक, 3 मई के बाद लॉकडाउन बढ़ने जैसी बात की संभावना नहीं है. लॉकडाउन के बाद शर्तों के साथ छूट मिलेगी, लेकिन सोशल डिस्टेंसिंग और मास्क लगाना होगा. ट्रेन, प्लेन से आवागमन की फिलहाल छूट मिलने की उम्मीद नहीं है. लॉकडाउन खत्म होने के बाद भी रियायत जोन के हिसाब से ही दी जाएगी.

इधर, देश के विभिन्न हिस्सों में कोरोना के बढ़ते मामलों और राज्य सरकारों के ढीले-ढाले रवैये के बाद केंद्र सरकार बेहद सतर्क हो गई है. उसने संकेत दिए हैं कि अगर यही हाल रहा तो वहां पर सख्ती बरती जाएगी. फिलहाल केंद्र की विशेष टीमें कुछ राज्यों का दौरा कर वहां के हालात का जायजा लेंगी. बाद में इनका दायरा बढ़ाया जा सकता है. केंद्र को उम्मीद है कि लॉकडाउन के दूसरे चरण में संक्रमण के फैलाव पर काफी अंकुश लगाया जा सकता है, लेकिन कुछ राज्यों ने जिस तरह का व्यवहार किया है और छूट बढ़ाने की कोशिश की है उससे स्थितियां नाजुक बनी हुई हैं. मध्य प्रदेश, महाराष्ट्र, राजस्थान और गुजरात के हॉटस्पॉट क्षेत्रों के हालात भी नाजुक हैं, जबकि पश्चिम बंगाल में खतरा बढ़ा है.

..तो ये सब हो सकता है अनिवार्य
सूत्रों ने बताया कि सोशल डिस्टेंसिंग और मास्क जीवन और दिनचर्या में शामिल रहेगा. तीन मई के बाद घर से निकलने की छूट मिल सकती है लेकिन मास्क पहनना होगा. दूरी का ख्याल रखना होगा. दफ्तरों में काम करने की इजाजत भी मिल सकती है. एक साथ भीड़ के इकट्ठा होने पर पाबंदी जारी रहेगी. इसके अलावा, शादी, धार्मिक स्थान जैसी जगहों को लेकर भी फिलहाल राहत मिलने की उम्मीद नजर नहीं आ रही है. मुम्बई, दिल्ली, नोएडा, इंदौर जैसे इलाकों को लेकर खासी नज़र रखी जा सकती है. इन जगहों पर कोरोना संक्रमण के मामले बहुत ज्यादा है. 15 मई के बाद ही देश में कोरोना की स्थिति का बेहतर ढंग से आकलन हो पायेगा. बता दें कि देश में 21 अप्रैल की सुबह तक 18601 मामले सामने आ चुके हैं. 590 लोगों की मौत हो चुकी है.