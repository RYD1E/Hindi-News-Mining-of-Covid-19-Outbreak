Coronavirus in India: मई से मरने लगेगा कोरोना? जानिए 5 गुड और 5 बैड न्यूज
corona kab tak khatam hoga: कोरोना वायरस के खिलाफ भारत की लड़ाई (India's fight against coronavirus) में कुछ अच्छे संकेत भी दिख रहे हैं तो कुछ चिंता बढ़ाने वाले संकेत भी । कुछ राज्य लड़ाई को जीतते नजर आ रहे हैं, 11 राज्यों में Coronavirus case आधे हो चुके हैं । हालांकि, सबसे बुरी तरह प्रभावित देशों के मुकाबले भारत में संक्रमण की दर अब ज्यादा है ।
नई दिल्ली
भारत में कोरोना वायरस संक्रमण के मामले बढ़कर साढ़े 24 हजार के पार जा चुके हैं । इनमें से 5 हजार से ज्यादा ठीक भी हो चुके हैं जबकि 775 लोगों की मौत हो चुकी है । इस बीच कुछ ऐसे संकेत भी मिल रहे हैं जो काफी अच्छे और उत्साह बढ़ाने वाले हैं । दूसरी तरफ कुछ संकेत चिंता भी बढ़ा रहे हैं । आइए एक नजर डालते हैं भारत में कोरोना वायरस को लेकर 5 अच्छी और 5 चिंता बढ़ाने वाली खबरों पर ।
1- मई से गिरने लगेगा कोरोना संक्रमण का ग्राफ
अगले महीने से देश में कोरोना वायरस के मामलों कमी की शुरुआत हो सकती है । कोरोना वायरस महामारी से निपटने के लिए बने टास्क फोर्स के सदस्य डॉक्टर वीके पॉल ने उम्मीद जताई है कि 30 अप्रैल के बाद देश में कोरोना संक्रमण में गिरावट का दौर शुरू हो सकता है । उन्होंने अब तक के आंकड़ों के विश्लेषण के जरिए भविष्य के लिए प्रोजेक्शन ग्राफ पेश कर बताया कि 30 अप्रैल तक देश में कोरोना का संक्रमण अपने चरम पर होगा और उसके बाद इसमें गिरावट का दौर शुरू होगा ।

2- दक्षिण के राज्यों में कम हो रहा कोरोना का कहर
पिछले एक महीने की तुलना करें तो दक्षिण के राज्यों में कोरोना वायरस संक्रमण की रफ्तार काफी धीमी हुई है । तमिलनाडु, कर्नाटक और केरल के उदाहरण से समझते हैं । 24 मार्च को तमिलनाडु में कोरोना संक्रमण के रोजाना बढ़ने की औसतन रफ्तार 47.2 प्रतिशत थी जो 23 अप्रैल को घटकर 4.1 प्रतिशत हो गई । इसी तरह कर्नाटक में 24 मार्च को संक्रमण दर 18.9 और केरल में 20.3 थी जो 23 अप्रैल को घटकर क्रमशः 3.4 और 1.8 प्रतिशत रह गई है ।

3- 80 जिलों में 14 दिनों से एक भी केस नहीं
देश में अब ऐसे जिलों की संख्या 80 हो गई है, जहां पिछले 14 दिनों से कोई केस सामने नहीं आया है । यह खबर निश्चित तौर पर बहुत राहत देने वाली है । नए मामले ज्यादातर हॉटस्पॉट्स में ही आ रहे हैं ।

दुकान खोलने के आदेश पर यहां दूर कर लें अपना पूरा कन्फ्यूजन

4- 11 राज्यों में संक्रमितों की संख्या में 50% कमी
लॉकडाउन (Lockdown), सोशल डिस्टेंसिंग (Social Distancing), साफ-सफाई, लोगों में जागरूकता ने 11 राज्यों में कोरोना वायरस की कमर तोड़ दी है । इन 11 राज्यों में कोरोना से संक्रमित लोगों की संख्या अब 50 फीसदी तक या उससे भी कम हो चुकी है । गोवा, अरुणाचल और मणिपुर अब कोरोना से मुक्त हो चुके हैं । केरल में 450 मरीजों में से 331 ठीक हो चुके हैं । त्रिपुरा के 2 मरीजों में से एक ठीक हो चुका है । लद्दाख में 20 में से 14 ठीक हो चुके हैं तो उत्तराखंड में 48 में से 25 यानी आधे से अधिक ठीक हो चुके हैं ।

5- 10 दिनों में दोगुनी से ज्यादा हुई टेस्टिंग की दर
भारत में अब कोरोना वायरस के टेस्ट की रफ्तार भी काफी तेज हो चुकी है । देश में 23 अप्रैल तक 5,41,789 टेस्ट हो चुके थे । टेस्टिंग को बढ़ाना इसलिए भी जरूरी है कि विशेषज्ञ बता रहे हैं कि देश में 80 प्रतिशत तक ऐसे केस आ सकते हैं जिनमें कोई लक्षण नहीं है । 13 अप्रैल तक देश में प्रति 10 लाख आबादी पर 177 टेस्ट हो रहे थे जो 10 दिन बाद 23 अप्रैल तक दोगुने से ज्यादा बढ़कर 362 पहुंच गए ।
अब बात करते हैं 5 उन खबरों की जो चिंता बढ़ा रही हैं

5 बुरी खबरें

1- सबसे ज्यादा प्रभावित देशों में भारत में संक्रमण दर सबसे ज्यादा
लॉकडाउन को एक महीने हो चुके हैं । हालांकि, चिंता की बात यह है कि भारत में संक्रमण की दर अभी सबसे ज्यादा प्रभावित देशों के मुकाबले ज्यादा है । भारत की तुलना अगर एक लाख से ज्यादा केस वाले 5 देशों से करें तो तस्वीर चिंता बढ़ाने वाली है । 24 मार्च को अमेरिका, स्पेन, इटली, फ्रांस और जर्मनी में प्रति दिन केस बढ़ने की दर भारत से ज्यादा थी । तब भारत में यह दर 21.4 प्रतिशत थी । अब 23 अप्रैल तक भारत की यह दर घटकर भले ही 8.1 प्रतिशत हो गई लेकिन अब सबसे ज्यादा प्रभावित देशों में यह दर 4 प्रतिशत से भी नीचे पहुंच चुकी है ।

2- अहमदाबाद, सूरत, हैदराबाद और चेन्नै ने बढ़ाई चिंता
हमदाबाद, सूरत, हैदराबाद और चेन्नै में नए उभरते हॉटस्पॉट में हालत बेहद गंभीर और चिंताजनक हैं । इन शहरों की स्थिति का आंकलन करने और लॉकडाउन नियमों को सही से पालन हो रहा है या नहीं इसका पता लगाने के लिए अंतर मंत्रालयों (आईएमसीटी) की 4 केंद्रीय टीमें गठित करके यहां भेजी जा रही हैं । अहमदाबाद में तो अब 4 दिन में केस दोगुने हो रहे हैं । अगर यही स्थिति रही तो मई के आखिर तक सिर्फ वहीं पर 8 लाख से ज्यादा मामले हो सकते हैं ।

3- रफ्तार कम हुई लेकिन अब भी ज्यादा
एक महीने के लॉकडाउन के बावजूद भारत में कोरोना वायरस के संक्रमण की रफ्तार 8.1 प्रतिशत है । यह लॉकडाउन से पहले के मुकाबले तो कम है लेकिन अब भी बहुत ज्यादा है । अगर संक्रमण की रफ्तार यही रही तो अगले एक हफ्ते में कुल केस 40000 पहुंच जाएंगे ।
4-...तो मई तक 2 लाख से ज्यादा हो जाएंगे केस
अगर कोरोना वायरस के बढ़ने की दर यही रही यानी 8 प्रतिशत रही तो मई तक कुल देश 2,32,216 हो जाएंगे । अगर 10 प्रतिशत की दर से वायरस फैला तो मई के आखिर तक देश में 4,02,680 केस हो जाएंगे ।

5- केसों की बढ़ती संख्या
गुरुवार को देश में 1,755 नए केस सामने आए थे जो किसी एक दिन में अब तक का सबसे बड़ा आंकड़ा था । हालांकि, एक दिन बाद शुक्रवार को 1,433 नए मामले सामने आए । दूसरी तरफ शुक्रवार को देश में कोरोना से 54 मौतें हुईं जो संभवतः किसी एक दिन में मौतों का अबतक का सबसे ज्यादा आंकड़ा है ।

फिलहाल देश में कुल कितने केस की पुष्टि?
स्वास्थ्य मंत्रालय के शनिवार सुबह 8 बजे तक के आंकड़े के मुताबिक देश में कोरोना संक्रमण के कुल 24,506 केस ।
अब तक देश में कुल कितने कोरोना मरीज ठीक हुए?
स्वास्थ्य मंत्रालय के आंकड़ों के मुताबिक अब तक देश में कुल 5,063 कोरोना मरीज इलाज के बाद ठीक हो चुके हैं ।
देश में कोरोना से अब तक कितने लोगों की मौत?
भारत में कोरोना से अब तक 775 लोगों की मौत की पुष्टि की जा चुकी है ।
देश में अब तक कोरोना वायरस की कितनी जांचें हो चुकी हैं?
24 अप्रैल तक देश में कोरोना वायरस के कुल 5,79,957 टेस्ट हो चुके थे ।
लॉकडाउन में केंद्र ने दी इन्हें ढील! दिल्ली, पंजाब, राजस्थान बोले- अभी नहीं
कोरोना वायरस (Coronavirus) की वजह से देश में संक्रमित लोगों की संख्या बढ़ती जा रही है । उधर, केंद्रीय गृह मंत्रालय ने लॉकडाउन (Lockdown) से कुछ लोगों को छूट दी है । हालांकि, कई राज्यों ने इस ढील को मानने से मना कर दिया है ।
नई दिल्ली
भारत में कोरोना वायरस (Coronavirus in India) के बढ़ते मामलों की वजह से देश में 3 मई तक लॉकडाउन (Lockdown India) लागू है । उधर, केंद्र सरकार की ओर से जारी आदेश में कहा गया है कि जरूरत का सामान बेच रही दुकानों और हॉटस्पॉट (Corona Hotspots) से बाहर वाले इलाके (ज्यादातर ग्रामीण) में सभी दुकानें खोलने की इजाजत है । गृहमंत्रालय की ओर से लॉकडाउन में ढील को लेकर जारी किए गए निर्देशों के बाद राज्यों से प्रतिक्रियाएं सामने आने लगी हैं । दिल्ली फिलहाल लॉकडाउन में किसी भी प्रकार की राहत देने के मूड में नहीं है ।
वहीं, राजस्थान और पंजाब ने भी ढील देने के आदेश को अस्वीकार कर दिया है । महाराष्ट्र और उत्तर प्रदेश में भी, हॉटस्पॉट्स वाले क्षेत्रों में किसी प्रकार की ढील नहीं दी जा रही है ।
केंद्र ने दी इन्हें इजाजत
शुक्रवार को देर रात केंद्र सरकार का ऑर्डर आया । उसमें कहा गया कि हॉस्पॉट को छोड़कर बाकी जगहों पर सभी तरह की दुकानें खोलने की इजाजत होगी । इसमें दुकाने के रजिस्टर होने जैसी शर्तें जोड़ी गई थीं । सलून का जिक्र करते हुए पुण्य सलिला श्रीवास्तव (जॉइंट सेक्रटरी, गृह मंत्रालय) ने कहा कि सलून सर्विस देता है । फिलहाल ऐसी दुकानों को छूट है जो कुछ सामान बेचती हैं । साथ ही उन्होंने कहा कि अभी रेस्तरां खोलने की भी इजाजत नहीं है ।
मॉल्स को परमिशन नहीं
स्पष्टीकरण में गृह मंत्रालय ने अब बताया कि ग्रामीण इलाकों में सभी दुकानें खुली रहेंगी हालांकि मॉल्स को इजाजत नहीं है । शहरी इलाकों में सभी स्टैंडअलोन शॉप्स, रिहायशी इलाकों की नजदीकी दुकानें और रेजिडेंशल कॉम्पलेक्सों के भीतर स्थित दुकानों को खोले जाने की इजाजत है । शॉपिंग मार्केट, मार्केट कॉम्पलेक्स और शॉपिंग मॉल्स को इजाजत नहीं है । हॉटस्पॉट इलाकों में भी दुकानें नहीं खुलेंगी ।








