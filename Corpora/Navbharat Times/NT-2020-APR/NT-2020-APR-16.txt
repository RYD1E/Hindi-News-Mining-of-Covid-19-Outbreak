नोएडा में 12 नए कोरोना पॉजिटिव केस, इनमें 3 साल का बच्‍चा और नर्स भी शामिल
प्रदेश के सबसे ज्‍यादा कोरोना ग्रस्‍त जिलों में से एक नोएडा में कोरोना (coronavirus in noida) के 12 नए आंकड़े आए हैं । इनमें एक बच्‍चा और एक नर्स शामिल है ।
नोएडा
जहां बुधवार को नोएडा में एक भी व्‍यक्ति कोरोना पॉजिटिव नहीं पाया गया वहीं गुरुवार को 12 लोगों की कोरोना पॉजिटिव रिपोर्ट आई है । इनमें से 3 साल का बच्चा और एक नर्स भी शामिल है । कोरोना के हॉट स्पॉट इस जिले में अब तक 10 लाख लोगों से ज्‍यादा की स्क्रीनिंग की जा चुकी है ।
जिले के 80 मरीजों में से अब तक 24 मरीज पूरी तरह ठीक होकर अपने घर भी जा चुके हैं । जिला सर्विलांस अधिकारी सुनील दोहरे ने बताया, 'बुधवार को कोरोना की कोई भी टेस्ट रिपोर्ट नहीं आई, लेकिन 157 सैंपल लिए गए हैं । अभी तक जिले में संक्रमित मरीजों की संख्या 80 है, जिनमें से 56 सक्रिय मरीज हैं । 24 पूरी तरह ठीक हो चुके हैं ।'
हॉस्‍टल में बनेगा आइसोलेशन सेंटर
नोएडा में बढ़ते कोरोना मरीजों को देखते हुए एक निजी शिक्षण संस्थान के हॉस्टल को एकांतवास की सुविधा प्रदान करने के लिए तैयार किया जा रहा है । कोविड-19 मरीजों को आइसोलेशन में रखने के लिए ग्रेटर नोएडा इंस्टिट्यूट ऑफ टेक्नोलॉजी (जीएनआईटी) के हॉस्टल को आइसोलेशन सेंटर के तौर पर विकसित किया जा रहा है, ताकि आने वाले समय में वहां पर कोरोना वायरस से संक्रमित संभावित व्यक्तियों को समाज से दूर एकांत में रखा जा सके ।
दिल्ली में कोरोना: राजधानी में आज 62 नए मामले, 6 की मौत
गुरुवार को दिल्ली में कोरोना वायरस के कुल 62 नए मामले सामने आए । जिसके बाद संक्रमित मरीजों की संख्या 1640 पहुंच गई है । वहीं आज 6 संक्रमितों ने दम तोड़ दिया । जानिए आज की अपडेट...
नई दिल्ली
राजधानी दिल्ली में कोरोना वायरस का प्रकोप तेजी से बढ़ रहा है । स्वास्थ्य मंत्रालय के अनुसार गुरुवार को राजधानी में कोरोना वायरस के कुल 62 नए मामले सामने आए । जिसके बाद संक्रमित मरीजों की संख्या 1640 पहुंच गई है । वहीं आज 6 संक्रमितों ने दम तोड़ दिया । दिल्ली में कोरोना वायरस से मृतकों की तादाद अब बढ़कर 38 हो गई है ।
स्वास्थ्य मंत्रालय ने बताया कि आज 11 लोगों में कोरोना वायरस का संक्रमण न पाए जाने के बाद उन्हें डिस्चार्ज कर दिया गया । इसी के साथ दिल्ली में कोरोना वायरस से निजात पाने वालों की संख्या 51 हो गई है ।

दिल्ली में प्लाज्मा तकनीकी का ट्रायल जल्द
दिल्ली के मुख्यमंत्री अरविंद केजरीवाल ने आज विडियों कांफ्रेंसिंग के माध्यम से बताया कि राजधानी में कोरोना वायरस के इलाज के लिए 2 से 4 दिनों में प्लाज्मा तकनीकी का ट्रायल शुरू कर दिया जाएगा । उन्होंने यह भी कहा कि इससे कोरोना का संक्रमण फैलना बंद नहीं होगा लेकिन गंभीर रूप से बीमार लोग जल्द स्वस्थ हो सकेंगे । सीएम ने कहा कि उन्हें इसके अच्छे परिणाम आने की उम्मीद है ।

इस वक्त हमारे सामने दो चैलेंज
केजरीवाल ने कहा कि इस वक्त हमारे सामने दो चैलेंज है । पहला हम किस तरह कोरोना को फैलने से रोकें । उसके लिए हम लॉकडाउन और सोशल डिस्टैंसिंग कर रहे हैं । दूसरी अगर किसी व्यक्ति को कोरोना वायरस हो जाता है तो हम सभी चाहते हैं कि वह अस्पताल से ठीक होकर घर चला जाए, उसकी मौत न हो ।

प्लाज्मा तकनीकी से संक्रमित मरीज के बचने की संभावना ज्यादा
उन्होंने कहा कि यह देखा गया कि यदि संक्रमित मरीज में पहले से हृदय रोग, ब्लड प्रेशर, कैंसर या अन्य कोई बीमारी हो तो उसके जीवन के ऊपर संकट बढ़ जाता है । ऐसे सीरियस केस में अगर संक्रमित व्यक्ति के शरीर में प्लाज्मा तकनीकी का प्रयोग किया जाए तो देखने में आया है कि उनके बचने की संभावना बढ़ जाती है । ऐसा कुछ देशों में देखने को मिला भी है ।