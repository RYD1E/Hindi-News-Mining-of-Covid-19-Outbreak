कोरोना के 'रेड जोन' नोएडा से अच्छी खबर, आज नहीं मिला कोई मरीज
रविवार का दिन नोएडावासियों और सरकार के लिए राहत भरी खबर लेकर आया है । रविवार के दिन नोएडा में एक भी व्यक्ति में कोरोना वायरस का संक्रमण नहीं पाया गया । नोएडा में अब तक कोरोना वायरस के प्रदेश में सबसे ज्यादा 58 मरीज मिले हैं ।

नोएडा
उत्तर प्रदेश में कोरोना वायरस से सबसे ज्यादा प्रभावित नोएडा हुआ है । प्रदेश के कुल मरीजों के करीब एक चौथाई मरीज अकेले इसी शहर से हैं । हालांकि रविवार का दिन नोएडावासियों और सरकार के लिए राहत भरी खबर लेकर आया है । आज लिए गए 200 से ज्यादा सैंपल्स में से कोई भी कोरोना संक्रमित नहीं निकला ।

इस तरह नोएडा में कुल मरीजों की संख्या शनिवार की तरह 58 ही है । इनमें से 8 मरीज पूरी तरह ठीक भी हो चुके हैं । रविवार को नोएडा में 215 संदिग्ध मरीजों के सैंपल्स लिए गए थे । उत्तर प्रदेश में कोरोना वायरस के अब तक कुल 278 मरीज मिल चुके हैं । इनमें से 44 नए मरीज रविवार को ही आए हैं । तबलीगी जमात के कोरोना संक्रमित मरीजों के लगातार सामने आने से प्रदेश में कोरोना वायरस से संक्रमण के मामले तेजी से बढ़ रहे हैं ।


यूपी में कोरोना के सबसे ज्यादा मरीज नोएडा में
नोएडा में अब तक कोरोना वायरस के प्रदेश में सबसे ज्यादा 58 मरीज मिले हैं । दूसरे नंबर पर आगरा में 47 मरीज, मेरठ में 33, गाजियाबाद में 23 और लखनऊ में 17 मरीजों में कोरोना वायरस का संक्रमण पाया गया है । रविवार को सबसे ज्यादा कोरोना वायरस के 9 मामले गाजियाबाद से सामने आए हैं ।

नोएडा में 14 अप्रैल तक लागू रहेगी धारा 144
उधर नोएडा में कोरोना वायरस के मद्देनजर लगाई गई धारा 144 को 5 अप्रैल से बढ़ाकर 14 अप्रैल तक कर दिया गया है । सुबह अपर पुलिस उपायुक्त (कानून-व्यवस्था) आशुतोष द्विवेदी ने धारा 144 को 30 अप्रैल तक लागू करने का आदेश जारी किया था । हालांकि बाद में उन्होंने बताया कि सुबह 30 अप्रैल तक धारा 144 लगाने का आदेश जारी किया गया था, जिसे बाद में संशोधन कर इसे 14 अप्रैल तक कर दिया गया है ।

कोरोना वायरस: दिल्ली में 58 नए केस, कुल मामले 500 के पार, 7 की मौत
दिल्ली में कोरोना वायरस के मामले 500 के पार पहुंच गए हैं । पिछले 24 घंटे में 58 नए केस सामने आने से यहां कोरोना वायरस संक्रमण के मामले बढ़कर 503 हो गए हैं । 7 लोगों की जान भी जा चुकी है ।
नई दिल्ली
दिल्ली में कोरोना वायरस संक्रमण के मामलों की संख्या रविवार को बढ़कर 503 हो चुकी है । दिल्ली सरकार के अधिकारियों के मुताबिक राजधानी में रविवार को कोरोना वायरस के 58 नए मामले सामने आए । इनमें से 19 ने निजामुद्दीन मरकज में हुए मजहबी जलसे में शिरकत की थी । इसके अलावा 3 नए मामले ऐसे लोगों के हैं जिन्होंने हाल में अंतरराष्ट्रीय यात्रा की थी ।

दिल्ली के 503 मामलों में 320 तबलीगी जमात से जुड़े
कुल 503 मामलों में 320 तो सिर्फ तबलीगी जमात से जुड़े लोगों के हैं । इसके अलावा इसमें 61 लोग ऐसे हैं जिन्होंने हाल में अंतरराष्ट्रीय यात्राएं की थीं । कुल मामलों में से 18 लोगों को ठीक होने के बाद अस्पताल से छुट्टी मिल चुकी है और एक व्यक्ति विदेश चला गया है ।
24 घंटे में देश में बढ़े 505 केस
अगर बात देशभर में कोरोना वायरस के मामलों की करें तो पिछले 24 घंटे में 505 नए केस सामने आ चुके हैं । केंद्रीय स्वास्थ्य मंत्रालय के मुताबिक अब देश में कोरोना वायरस से संक्रमण के मामले बढ़कर 3,577 हो चुके हैं । 83 लोगों की मौत हो चुकी है ।












