कोरोना: एक दिन में 773 नए मामले, HCQ की कमी तो नहीं होगी? ये है हेल्‍थ मिनिस्‍ट्री का जवाब
कोरोना वायरस (Coronavirus Pandemic) के चलते Hydroxychloroquine दवा डिमांड में है । भारत ने COVID-19 प्रभावित देशों के लिए HCQ के एक्‍सपोर्ट की छूट दी है ।

नई दिल्‍ली
देश में कोरोना वायरस के मामलों में एक दिन के भीतर 700 से ज्‍यादा का इजाफा हुआ है । यानी भारत में इस वायरस का रोज विस्‍फोट हो रहा है । रोज 500 से ज्‍यादा नए मामले सामने आने लगे हैं । पिछले एक दिन में 32 लोगों की जान गई, जबकि टोटल 149 मौतों का आंकड़ा स्‍वास्‍थ्‍य विभाग ने दिया है । रूटीन ब्रीफिंग में मिनिस्‍ट्री के जॉइंट सेक्रेट्री लव अग्रवाल ने बताया कि कोरोना वायरस के कन्‍फर्म मामलों की संख्‍या 5,194 हो चुकी है । राहत की एक बात बस ये है कि अबतक 402 लोगों को इस वायरस से मुक्‍त कर घर भेजा जा चुका है । भारत ने अबतक 1,21,271 सैंपल्‍स टेस्‍ट किए हैं जिनके बाद पॉजिटिव मामलों की संख्‍या 5 हजार पार कर गई है ।
HCQ एक्‍सपोर्ट पर सरकार ने दिया भरोसा
अमेरिका के दबाव के बाद भारत ने एंटी-मलेरिया ड्रग Hydroxychloroquine के एक्‍सपोर्ट में छूट देने का फैसला किया है । हालांकि इस दवा का एक्‍सपोर्ट सिर्फ सरकारी अनुमति और कोरोना वायरस से बुरी तरह प्रभावित देशों में ही हो सकेगा । क्‍या इस कदम से भारत अपने मरीजों के लिए दवा का भंडार कम नहीं कर रहा? सवाल पर अग्रवाल ने कहा कि "यह सुनिश्चित किया जाता है कि ना केवल आज, बल्कि भविष्‍य में भी जब जरूरत पड़े तो HCQ की कोई कमी ना हो ।"
रजिस्‍टर्ड कामगारों को मिली मदद
प्रेस ब्रीफिंग में गृह मंत्रालय की अधिकारी ने कहा कि अभी तक 31 राज्‍यों/केंद्रशासित प्रदेशों में रजिस्‍टर्ड कंस्‍ट्रक्‍शन वर्कर्स को एक हजार रुपये से लेकर 6 हजार रुपये तक के कैश बेनेफिट्स दिए गए हैं । उन्‍होंने कहा कि इसपर अब तक कुल 3000 करोड़ रुपये खर्च किए गए हैं । यह पैसा बिल्डिंग एंड अदर कंस्‍ट्रक्‍शन वर्कर्स वेलफेयर सेस फंड से दिया गया है ।

भारत में कहां, कितना फैला कोरोना, यहां देखिए पूरी लिस्ट

पीएम मोदी करेंगे मुख्‍यमंत्रियों से बात
कोरोना वायरस के बढ़ते मामलों को देखते हुए लॉकडाउन जारी रखने की संभावना ज्‍यादा है । हालांकि केंद्र सरकार की तरफ से लॉकडाउन को बढ़ाने को लेकर कोई पुष्टि नहीं की गई है । इस बीच, प्रधानमंत्री नरेंद्र मोदी ने कोरोना संकट पर विचार करने के लिए राज्यों के मुख्यमंत्रियों की बैठक बुलाई है । यह बैठक 11 अप्रैल शनिवार को वीडियो कॉन्फ्रेंसिंग के जरिये होगी । इसी मीटिंग में लॉकडाउन के मुद्दे पर अंतिम फैसला हो सकता है । ये दूसरी बार होगा जब प्रधानमंत्री कोरोना वायरस के मसले पर सभी मुख्यमंत्रियों से सीधी बात करेंगे । इससे पहले देश में 21 दिनों का लॉकडाउन लागू करने के बाद पीएम मोदी ने हर राज्य के सीएम से चर्चा की थी ।
कोरोना के मसले पर पीएम मोदी अब तक दो बार राष्ट्र को संबोधित कर चुके हैं । पहली बार कोरोना वायरस के चलते एक दिन का जनता कर्फ्यू का ऐलान किया गया था । दूसरी बार उन्होंने 21 दिनों के लॉकडाउन का ऐलान किया था । पीएम अलग-अलग क्षेत्र के लोगों से वीडियो कॉन्फ्रेंसिंग के जरिए बात कर चुके हैं । इनमें मेडिकल, मीडिया, समाजसेवा, बिजनेस समेत अन्य तबकों के कई लोग शामिल रहे हैं ।

कोरोना वायरस: सर्वदलीय बैठक में बोले पीएम नरेंद्र मोदी, मौजूदा हालात सोशल इमर्जेंसी जैसे, कड़े फैसले वक्त की जरूरत
प्रधानमंत्री नरेंद्र मोदी ने कोरोना वायरस (Coronavirus) के मद्देनजर पैदा हुए हालात को लेकर सर्वदलीय बैठक की । पीएम ने कहा कि देश की मौजूदा स्थिति सामाजिक आपातकाल (social emergency) जैसी है लिहाजा कड़े फैसले वक्त की मांग हैं ।
नई दिल्ली
देश में कोरोना वायरस के संक्रमण के मद्देनजर प्रधानमंत्री नरेंद्र मोदी ने बुधवार को वीडियो कॉन्फ्रेंसिंग के जरिए सर्वदलीय बैठक की । इस दौरान उन्होंने कहा कि सरकार की प्राथमिकता हर एक व्यक्ति की जान बचाने की है । साथ ही उन्होंने जोर देकर कहा देश की मौजूदा स्थिति सोशल इमर्जेंसी (सामाजिक आपातकाल) की तरह है । देश सख्त फैसले लेने के लिए मजबूर है । यह स्पष्ट संकेत है कि लॉकडाउन 14 अप्रैल के बाद भी जारी रह सकता है ।
देश के हालात सोशल इमर्जेंसी जैसे: पीएम मोदी
सर्वदलीय बैठक के दौरान प्रधानमंत्री मोदी ने जोर देकर कहा कि देश के हालात सामाजिक आपातकाल (social emergency) की तरह हैं । देश सख्त फैसलों को लेने के लिए मजबूर है और चौकस रहते हुए इन कड़े फैसलों को जारी रखना पड़ेगा । प्रधानमंत्री ने कहा कि कई राज्य सरकारों, जिला प्रशासनों और विशेषज्ञों ने देशव्यापी लॉकडाउन को और बढ़ाने की मांग की है ।

PM का साफ इशारा, बढ़ सकता है लॉकडाउन

'भारत में स्थिति बेहतर लेकिन हर वक्त चौकसी जरूरी'
प्रधानमंत्री मोदी ने कहा कि भारत उन कुछ देशों में है जिसने अब तक वायरस के फैलने की रफ्तार को नियंत्रित रखा है । साथ में उन्होंने चेतावनी भी दी कि स्थितियां लगातार बदल रही हैं लिहाजा हर वक्त चौकसी बनाए रखने की जरूरत है ।

देश में कोरोना के कहां कितने मरीज, पूरी लिस्ट

'हर व्यक्ति की जान बचाना सरकार की प्राथमिकता'
बैठक के दौरान प्रधानमंत्री मोदी ने कहा कि बदलती हुई परिस्थितियों में देश को उसी के मुताबिक अपने वर्क कल्चर और वर्किंग स्टाइल में बदलाव लाने की कोशिश करनी चाहिए । उन्होंने कहा कि सरकार की प्राथमिकता हर एक व्यक्ति की जान बचाने की है । उन्होंने कहा कि कोरोना वायरस की वजह से देश गंभीर आर्थिक चुनौती का सामना कर रहा है लेकिन सरकार इन पर काबू पाने के लिए प्रतिबद्ध है ।

ज्यादातर दलों ने लॉकडाउन बढ़ाने की मांग की
बैठक में उन दलों के प्रतिनिधि शामिल हुए जिनके लोकसभा या राज्यसभा में कम से कम 5 सांसद हैं । ऐसे दलों के दोनों सदनों के नेताओं ने बैठक में शिरकत की । इस दौरान ज्यादातर दलों के नेताओं ने प्रधानमंत्री मोदी से लॉकडाउन बढ़ाने की गुजारिश की । प्रधानमंत्री मोदी अब शनिवार को राज्यों के मुख्यमंत्रियों से चर्चा करेंगे ।





