भारत में जंग हार रहा है कोरोना, ये 10 इशारे किसी सबूत से कम नहीं
वैसे तो हर गुजरते दिन के साथ कोरोना वायरस के मामले और इससे होने वाली मौतों का आंकड़ा लगातर बढ़ रहा है, लेकिन इसी 10 ऐसे संकेत सामने आ रहे हैं जो दिखाते हैं कोरोना भारत में (Coronavirus in India) ये जंग हार रहा है ।
नई दिल्ली
कोरोना वायरस (Coronavirus in India) की वजह से एक ओर जहां लॉकडाउन (Lockdown in India) से लोग परेशान हैं, वहीं हर रोज कोरोना के संक्रमण से जुड़ी खबरें उनकी चिंता और बढ़ाने का काम कर रही हैं । इसकी वजह से 17 हजार से अधिक लोग संक्रमित हो चुके हैं, जबकि मरने वालों की संख्या भी 550 के करीब जा पहुंची है । हर रोज कोरोना के संक्रमण और इससे होने वाली मौत का आंकड़ा बढ़ता ही जा रहा है । इसी बीच कुछ ऐसे संकेत सामने आए हैं, जो इशारा कर रहे हैं कि कोरोना के हारने का वक्त अब दूर नहीं है ।
1- रिकवरी रेट में हुई बढ़ोतरी
NBT
देश में 2500 से भी अधिक लोग अब तक सही होकर घर वापस जा चुके हैं । करीब दो हफ्ते पहले तक भारत की रिकवरी दर 8 फीसदी थी, जो अब बढ़कर 14 फीसदी हो गई है । यानी कि हर 100 में से 14 मरीज अब ठीक होकर घर जा रहे हैं, जो एक अच्छा संकेत है कि कोरोना हारने की कगार पर है । शनिवार को ये दर 13.85 फीसदी थी, जबकि शुक्रवार को ये दर 13 फीसदी थी ।

2- 325 जिलों में कोई मामला नहीं
NBT
अगर कोरोना वायरस के मामलों की बात की जाए तो देश के कुल 736 जिलों में से 411 ऐसे जिले हैं, जिनमें रविवार तक एक भी मामला सामने नहीं आया था । यानी करीब आधे देश में कोरोना का एक भी मामला नहीं है । ऐसे में भले ही हर रोज कोरोना संक्रमण और मौत के आंकड़े बढ़ रहे हों, लेकिन इस बात से खुशी मिलना स्वाभाविक है कि अभी भी आधा देश पूरी तरह सुरक्षित है ।

3- कोरोना से मुक्त हुआ गोवा
NBT
रविवार को ही गोवा ने घोषणा की थी कि राज्य अब कोरोना मुक्त हो चुका है । राज्य में कुल 7 मामले सामने आए थे, जिसमें से 6 पहले ही ठीक हो चुके थे और रविवार को सातवें मरीज की भी रिपोर्ट निगेटिव आने के बाद उसे अस्पताल से छुट्टी दे दी गई ।

4- मणिपुर को भी मिली कोरोना से मुक्ति
NBT
रविवार का दिन गोवा के लिए खुशखबरी वाला था और सोमवार को उसी खुशखबरी ने मणिपुर की दहलीज पर दस्तक दी है । मणिपुर के मुख्यमंत्री एन बिरेन सिंह ने ट्वीट करते हुए कहा है- 'मुझे ये बताते हुए खुशी हो रही है कि अब मणिपुर भी कोरोना से मुक्त हो चुका है । यहां कोई नया मामला सामने नहीं आया है, वहीं पहले के दोनों मरीज ठीक हो चुके हैं और उनकी रिपोर्ट निगेटिव आई है । ये सब सिर्फ इसलिए मुमकिन हो सका क्योंकि जनता और मेडिकल स्टाफ ने सहयोग किया और मोदी सरकार ने सख्त लॉकडाउन कर के कोरोना को रोका ।'

5- यूपी के ये जिले भी कोरोना मुक्त घोषित
NBT
हाल ही में यूपी ने भी ये घोषणा की है कि पीलीभीत, महाराजगंज और हाथरस में कोरोना मुक्त हैं । इस बात की सूचना राज्य के मुख्य स्वास्थ्य सचिव अमित मोहन प्रसाद ने दी । उन्होंने कहा कि पीलीभीत, महाराजगंज और हाथरस में अब एक भी मरीज नहीं हैं, वहां के सभी मरीज पूरी तरह से ठीक होकर घर लौट चुके हैं । इनके अलावा प्रयागराज भी कोरोना मुक्त हो चुका है ।

6- मामले दोगुने होने की रफ्तार घटी
NBT
सरकार का कहना है कि दूसरे देशों के मुकाबले कोरोना से जंग में भारत का रिकॉर्ड काफी बेहतर है । लॉकडाउन से पहले कोरोना के मरीज तीन दिन में दोगुने हो रहे थे । अब केस दोगुने होने में औसतन 6.2 दिन लग रहे हैं । 19 राज्यों में तो यह इससे भी ज्यादा है । इन राज्यों में केरल, असम, तमिलनाडु, पंजाब, यूपी, हरियाणा, लद्दाख, दिल्ली, चंडीगढ़ आदि शामिल हैं ।

7- कोरोना से जंग जीतने का प्रतिशत बेहतर
NBT
स्वास्थ्य मंत्रालय के जॉइंट सेक्रेटरी लव अग्रवाल ने कहा कि जो लोग कोरोना से जंग हार रहे है, उनमें से अधिकतर 63 साल से ज्यादा की उम्र के हैं और वे पहले से कई बीमारियों के शिकार हैं । देखा जाए तो भारत का कोरोना से जंग जीतने का प्रतिशत और देशों के मुकाबले में काफी बेहतर है ।

8- जल्द आने वाली है वैक्सीन
NBT
इंडियन काउंसिल ऑफ मेडिकल रिसर्च के चीफ साइंटिस्ट डॉ. रमन गंगाखेडकर का कहना है कि देश में कोरोना वायरस के तीन प्रकार नजर आ रहे हैं । इसकी वजह अलग-अलग देशों से लोगों का भारत में आना है । तीनों ही किस्मों में हाल के दौर में कोई खास बड़ा बदलाव नजर नहीं आया है, इसलिए इसकी वैक्सीन या दवा बनाने में हमें कोई दिक्कत नहीं होगी । वहीं ऑक्सफोर्ड यूनिवर्सिटी ने भी कहा है वह किसी भी कीमत पर सितंबर तक कोरोना की वैक्सीन की दस लाख डोज तैयार कर लेगी । कोरोना की दवा बनाने के लिए विश्व स्वास्थ्य संगठन का प्रोटोकॉल भी तोड़ा जा रहा है ।

9- लगातार बढ़ रही टेस्टिंग क्षमता
NBT
आईसीएमआर की कोरोना टेस्टिंग क्षमता हर गुजरते दिन के साथ बढ़ती ही जा रही है । कुछ दिन पहले ही सरकार ने अपना प्लान भी बताया कि इसे बढ़ाकर करीब 80 हजार प्रतिदिन करना है, जो फिलहाल 37 हजार प्रतिदिन के करीब पहुंच चुका है । अब तक आईसीएमआर ने 3,83,985 सैंपल टेस्ट कर लिए हैं ।

10- भीलवाड़ा मॉडल अपनाने लगे राज्य
NBT
राजस्थान के भीलवाड़ा में शुरुआती दौर में वायरस ने सबसे बुरा हाल किया हुआ था । प्रसाशन ने भीलवाड़ा की सीमाओं को सील कर दिया और सख्त लॉकडाउन लागू किया । एक-एक शख्स की टेस्टिंग की । अब हालात ये हैं तो भीलवाड़ा पूरी तरह से कोरोना से मुक्त हो चुका है और कोई भी नया मामला सामने नहीं आ रहा है । केंद्र ने बाकी राज्यों से भी कहा है कि वह भीलवाड़ा मॉडल अपनाएं और राज्यों ने इसकी शुरुआत भी कर दी है । उम्मीद की जा रही है कि अब कोरोना वायरस ज्यादा दिन नहीं टिक पाएगा ।

दिल्ली: चुपचाप अटैक कर रहा वायरस, कोरोना के लक्षण नहीं फिर भी पॉजिटिव
दिल्ली में कोरोना वायरस (coronavirus in delhi) के 2 हजार से ज्यादा मरीज । तिलक विहार में रविवार को 27 कोरोना पॉजिटिव मिले, ज्यादातर में कोरोना का कोई लक्षण नहीं था ।

नई दिल्ली
कोरोना वायरस का खतरा कम होने की जगह बढ़ता जा रहा है । अब वायरस चुपचाप अटैक कर रहा है । राजधानी दिल्ली में ऐसे मामले सामने आए हैं जिनमें कोरोना का कोई लक्षण नहीं दिख रहा था फिर भी टेस्ट में वे पॉजिटिव पाए गए । वेस्ट दिल्ली में रविवार को रैंडम टेस्ट में एक ही एरिया में 27 लोगों की रिपोर्ट पॉजिटिव आने से कोरोना का खतरा बढ़ गया है । अब पूरे तिलक विहार इलाके को सील करने के आदेश आ गए हैं । ज्यादातर पॉजिटिव मरीजों में कोरोना के लक्षण नहीं हैं ।

प्रशासन से मिली जानकारी के अनुसार, यहां पर 13 अप्रैल को एक 72 साल की कोरोना पॉजिटिव महिला की मौत हुई थी । उनका अंतिम संस्कार प्रोटोकॉल के हिसाब से 15 अप्रैल को किया गया । अंदाजा है कि उसी वजह से लोगों में यह संक्रमण फैला है । एरिया सील होने से यहां के 15000 के करीब लोग अपने घरों के बाहर नहीं आ पाएंगे । ऐसे में इतनी बड़ी आबादी को सील करने की वजह से कुछ समस्याएं भी आ सकती हैं ।

यह सैंपल तिलक विहार से महज एक-डेढ़ किलोमीटर के दायरे में बने घरों से लिए गए थे । रिपोर्ट आते ही इन सभी लोगों को क्वारंटीन कर दिया गया है । यहां अधिकांश घर चार मंजिला हैं, इसलिए दिखने में एरिया छोटा लगता है । लेकिन आबादी काफी अधिक है । इन लोगों में तिलक विहार चौकी में तैनात एक पुलिसकर्मी भी शामिल हैं । जिसके बाद अब चौकी इंचार्ज समेत इस चौकी के सभी पुलिसकर्मियों को क्वारंटीन किया गया है ।
प्रशासन से मिली जानकारी के अनुसार, दिल्ली सरकार के निर्देश के बाद जिले में रैंडम जांच का दायरा बढ़ाया गया था । जिसके बाद टीमें कुछ जगहों पर घर-घर जाकर जांच कर रही थीं । इसी एरिया में यहां से छह गलियों में रहने वाले लोगों के करीब 80 सैंपल लिए गए थे । इनमें से करीब 18 की रिपोर्ट पॉजिटिव आई है । इसके अलावा प्राइवेट लैब ने भी वेस्ट जिले से 18 के करीब टेस्ट किए हैं ।

पूरे इलाके को करेंगे सील
यहां पुलिस और हेल्थ डिपार्टमेंट की टीमों को सक्रिय कर दिया गया है । तीन दिन पहले ही यहां से करीब तीन-चार किलोमीटर दूर एक टीबी के मरीज की कोरोना से संक्रमण के बाद मौत हो गई थी । इनके बेटे फूड इंस्पेक्टर हैं । इसके बाद भी 1000 के करीब लोगों को जिसमें शिक्षा विभाग, फूड सप्लाई विभाग, पीड़ित परिवार के किरायेदार, पड़ोसियों आदि को क्वारंटीन किया गया है । देर शाम तक फूड इंस्पेक्टर की रिपोर्ट नहीं आई थी ।

दिल्ली में कोरोना पॉजिटिव पिज्जा बॉय पर आई गुड न्यूज, 16 हाई रिस्क वाले नेगेटिव
दिल्ली के मालवीय नगर में पिज्जा डिलिवरी बॉय (pizza delivery boy) कोरोना वायरस पॉजेटिव (corona virus positive) पाया गया था । उसके संपर्क में आए 16 लोगों की रिपोर्ट अब नेगेटिव आई है ।
नई दिल्ली
कोरोना वायरस से जूझ रही राजधानी दिल्ली के लिए एक राहत देनेवाली खबर आई है । कोरोना पॉजिटिव मिले पिज्जा डिलिवरी बॉय के संपर्क में आए 16 लोगों का टेस्ट अब नेगेटिव आया है । ये सभी लोग मालवीय नगर में पिज्जा डिलिवरी करने गए शख्स के संपर्क में आए थे । सभी को हाई रिस्क कॉन्टैक्ट माना गया था । इस पिज्जा डिलिवरी बॉय के संपर्क में आए 72 कस्टमर्स को होम क्वारंटीन किया गया था । दिल्ली में फिलहाल कोरोना के 2 हजार से ज्यादा मामले आ चुके हैं ।
पढ़ें- देश में कहां कितने कोरोना मरीज, पूरी लिस्ट

नहीं थे कोरोना लक्षण, डिलिवर करता रहा पिज्जा
मालवीय नगर इलाके में स्थित एक लोकल पिज्जा आउटलेट में डिलिवरी बॉय का काम करता था । पिछले 15-20 दिनों से उसकी तबीयत ठीक नहीं चल रही थी । पहले उसने कुछ लोकल सरकारी अस्पतालों में इलाज कराया, लेकिन जब इलाज के बाद भी वह ठीक नहीं हुआ और उसमें कोरोना के लक्षण नजर आने लगे, तो उसे टेस्ट कराने के लिए आरएमएल हॉस्पिटल भेजा गया । मंगलवार को उसकी रिपोर्ट पॉजिटिव आई । इसके बाद उसे राजीव गांधी सुपर स्पेशिएलिटी हॉस्पिटल में भर्ती कराया गया ।

चूंकि यह लड़का पिछले कुछ दिनों से काम पर आ रहा था । इसे देखते हुए जिस पिज्जा आउटलेट में वह काम करता था, वहां उसके साथ काम करने वाले 16-17 अन्य लोगों को सरकारी क्वारंटीन सेंटरों में भेजा गया है । इनके अलावा साउथ दिल्ली के ही मालवीय नगर, हौज रानी, साकेत, हौज खास जैसे जिन इलाकों में उसने इस दौरान डिलिवरी दी थी, ऐसे सभी घरों की पहचान करके उनमें रहने वाले 72 लोगों को भी होम क्वारंटीन में रहने की सलाह दी गई है । साथ ही मालवीय नगर के जिस स्थानीय सरकारी अस्पताल में उसका इलाज चल रहा था, वहां के डॉक्टरों को भी अपना टेस्ट कराने के लिए कहा गया है ।

डीएम ने बताया कि दिल्ली से बाहर के रहने वाले इस युवक की न तो कोई ट्रैवल हिस्ट्री थी और ना ही वह कोरोना के किसी मरीज या संदिग्ध व्यक्ति के संपर्क में आया था । इसी वजह से शुरुआत में अन्य सामान्य मरीजों की तरह उसका इलाज चलता रहा, लेकिन 15-20 दिन के बाद भी जब वह ठीक नहीं हुआ और उसमें कोरोना के लक्षण आने लगे, तो उसे टेस्ट कराने के लिए कहा गया । अब 14 तारीख से वह अस्पताल में भर्ती था ।

Coronavirus in Delhi LIVE: दिल्ली में 5 और पुलिसवाले कोरोना पॉजिटिव, हर अपडेट यहां
दिल्ली में कोरोना केस 2 हजार पार हो गए हैं । फिलहाल एक अच्छी खबर यह है कि कोरोना पॉजिटिव पाए गए पिज्जा डिलिवरी बॉय के संपर्क में आए 16 लोगों की रिपोर्ट नेगेटिव आई है । ये हाई रिस्क पर बताए गए थे ।
नई दिल्ली
राजधानी दिल्ली में कोरोना वायरस के मामले 2 हजार पार हो चुके हैं । सोमवार तक कुल मामलों की संख्या 2003 थी । इसमें से 72 ठीक होकर अपने घर लौटे । वहीं 45 की मौत हो गई है । आज यानी सोमवार को कोरोना को लेकर दिल्ली से क्या-क्या अपडेट हैं, यहा जानिए

5 और पुलिसवाले कोरोना पॉजेटिव
राजधानी दिल्ली में 5 और पुलिसवाले कोरोना पॉजिटिव पाए गए हैं । ये मामला चांदनी महल पुलिस स्टेशन का है । यहां अबतक 8 पुलिसवाले कोरोना पॉजिटिव पाए गए हैं ।

सांसदों की कार हुईं सैनिटाइज
लोकसभा और राज्यसभा में आज से कामकाज शुरू हो गया । संसद में इस दौरान थर्मल स्क्रीनिंग हो रही है । इसके साथ ही सांसदों और स्टाफ के लोगों की कार सैनिटाइज हुईं ।
कोरोना के अलावा बाकी मरीजों के इलाज से कोर्ट संतुष्ट
दिल्ली हाईकोर्ट ने कोरोना वायरस के संक्रमण के दबावों के बावजूद गैर कोविड-19 मरीजों की डायलिसिस, केमोथैरेपी और गर्भावस्था सहित तमाम आपात उपचारों के लिये केन्द्र और दिल्ली सरकार की तरफ से अस्पतालों में की गई व्यवस्था पर संतोष जताया । जस्टिस जे आर मिड्ढा और ज्योति सिंह की पीठ ने कहा कि अगर मेडिकल सुविधाओं के बारे में किसी नागरिक को कोई समस्या है तो वह हेल्पलाइन और व्हाट्सऐप के माध्यम से इसके समाधान के लिये सक्षम प्राधिकार से संपर्क कर सकता है ।

पिज्जा बॉय वाले केस में बड़ी राहत
साउथ दिल्ली में कोरोना वायरस से संक्रमित पाए गए पिज्जा पहुंचाने वाले एजेंट के संपर्क में आए वे 16 लोग संक्रमण से मुक्त पाए गए हैं जिन्हें संक्रमित होने का अत्यधिक खतरा था । पिज्जा पहुंचाने वाले 19 वर्षीय किशोर के कोरोना वायरस से संक्रमित होने की 14 अप्रैल को पुष्टि हुई थी जिसके बाद मेडिकल स्टाफ ने उन 72 परिवारों को घरों में होम क्वारंटीन में रहने को कहा था जहां उसने पिज्जा पहुंचाया था ।

दक्षिणी दिल्ली जिला मजिस्ट्रेट बी एम मिश्रा ने बताया कि जिला प्रशासन ने 72 परिवारों के सदस्यों की कोरोना वायरस संक्रमण संबंधी जांच नहीं की है क्योंकि उनमें अभी तक बीमारी के लक्षण नजर नहीं आए हैं । पिज्जा पहुंचाने का काम करने वाला किशोर कुछ समय से अस्वस्थ था और उसे मार्च के तीसरे सप्ताह से लगातार खांसी हो रही थी । इसके बाद, वह अस्पताल गया जहां उसके संक्रमित होने की पुष्टि हुई ।

क्वारंटीन सेंटर से भागे 4 युवक, मामला दर्ज
उत्तरी दिल्ली के सिविल लाइंस थाना क्षेत्र स्थित एक क्वारंटाइन सेंटर से चार युवकों के फरार होने की खबर है । इस सिलसिले में पुलिस ने मामला दर्ज करके जांच शुरू कर दी है । जानकारी के मुताबिक, इस बाबत सिविल लाइंस थाना पुलिस ने मैगजीन रोड स्थित सरकारी स्कूल में बनाए गए क्वारंटाइन सेंटर के प्रभारी की शिकायत पर केस दर्ज किया है । पता चला है कि जो चार युवक गायब हुए हैं, उन्हें मार्च महीने के अंतिम दिनों में यहां लाकर रखा गया था । फरार होने वाले युवकों में बिहार, असम, कानपुर और एक युवक दिल्ली के ही उत्तर पूर्वी जिला का बताया जाता है । इस सेंटर में क्वारंटाइन करके रखे गए अधिकांश प्रवासी श्रमिक हैं । घटना 17 अप्रैल को आधी रात के आसपास की है ।










