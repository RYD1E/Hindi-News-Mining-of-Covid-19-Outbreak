पाकिस्तान में कोरोना वायरस के मामले 14,079, मृतकों की संख्या 300 के पार
Coronavirus in Pakistan: पाकिस्तान में कोरोना वायरस के मामलों की संख्या 14,079 हो गई है और मरने वालों की संख्या 301 पर पहुंच गई है ।
इस्लामाबाद
प्रधानमंत्री इमरान खान ने कहा है कि पाकिस्तान सरकार देश में कोविड-19 के हालात पर करीब से नजर रख रही है । वहीं मुल्क में कोरोना वायरस के मामलों की संख्या 14,000 के पार चली गई और मरने वालों की तादाद भी 301 हो गई है । राष्ट्रीय स्वास्थ्य सेवा के मुताबिक, 3,233 मरीज जानलेवा वायरस से ठीक हो गए हैं । मंत्रालय ने बताया कि पाकिस्तान में 14,079 मामले आए हैं ।
पंजाब में 5,640, सिंध में 4,956, खैबर-पख्तूनख्वा में 1,984, बलूचिस्तान में 853, गिलगित-बाल्टिस्तान में 320, इस्लामाबाद में 261 और पाकिस्तान के कब्जे वाले कश्मीर में 65 मामले हैं । अब तक 157, 223 जांच हुई हैं, जिनसें से 6417 बीते 24 घंटे में ही की गई हैं । डॉन अखबार ने खबर दी है कि खान ने सोमवार को कहा कि पाकिस्तान में कोरोना वायरस की तीव्रता दुनिया के अन्य हिस्सों की तरह गंभीर नहीं है ।

रणनीति का ऐलान
उन्होंने कहा कि सरकार हालात पर करीब से नजर रखे हुए है और जल्द ही लॉकडाउन पर अगली रणनीति का ऐलान करेगी । खबर में बताया गया है कि प्रधानमंत्री ने देश के सामाजिक ताने-बाने और अर्थव्यवस्था पर कोविड-19 के प्रभाव पर एक बैठक की अध्यक्षता करते हुए यह बात कही । पाकिस्तान ने मंगलवार को सभी मीडिया संस्थानों को अपने कर्मचारियों की पूरी सुरक्षा सुनिश्चित करने की सलाह दी ।

इससे पहले एक समाचार चैनल के आठ कर्मचारी घातक संक्रमण की चपेट में आ गए थे । संक्रमित कर्मचारी एआरवाई न्यूज के हैं । प्रधानमंत्री खान मंगलवार को कैबिनेट की बैठक की अध्यक्षता करेंगे और कोरोना वायरस के हालात पर चर्चा करेंगे ।
कोरोना वायरस: दिल्ली में 206 नए पॉजिटिव केस, अब तक 54 की मौत
स्वास्थ्य मंत्रालय ने शाम पांच बजे बताया कि महाराष्ट्र, गुजरात, मध्यप्रदेश, राजस्थान और जम्मू कश्मीर से सोमवार से अबतक 50 से अधिक मौत की खबर आने के बाद कोविड-19 से मरने वालों की संख्या 937 हो गयी ।

नई दिल्ली
देश में मंगलवार को कोरोना वायरस संक्रमण के सत्यापित मामले 30000 के पार चले गये जबकि महाराष्ट्र, गुजरात और कुछ अन्य राज्यों से अधिक मरीजों की मौत के साथ ही इस महामारी से मरने वालों की संख्या 1000 के समीप पहुंच गयी । राजधानी दिल्ली में आज 206 नए पॉजिटिव केस आए । अब दिल्ली में कुल 3314 पॉजिटिव मामले सामने आए हैं । 1078 लोग अबतक सही हो चुके हैं और 54 लोगों की मौत हो चुकी है ।

भारत में अबतक 30,200 मामले
विभिन्न राज्यों से प्राप्त आंकड़ों के अनुसार देशभर में इस घातक वायरस की चपेट में अबतक 30200 से अधिक लोग आ चुके । उनमें से 947 मरीजों की मौत हो गयी जबकि 7000 से अधिक स्वस्थ हो गये । आंकड़ों के लिहाज से अबतक परीक्षण से गुजरे हर 25 व्यक्तियों में एक व्यक्ति संक्रमित पाया । जितने लेाग संक्रमित पाये गये, उनमें हर 30 व्यक्तियों में एक की जान चली गयी । जो लोग स्वस्थ हुए हैं वे चार मरीजों में एक हैं ।

प्लाज्मा थेरपी पर लगी रोक
दरअसल ऐसी उम्मीद बन रही थी कि प्लाज्मा थेरेपी कोविड-19 के लिए संभावित उपचार हो सकती है क्योंकि दिल्ली सरकार ने कहा था कि उसे कुछ मरीजों पर उत्साहवर्धक नतीजे मिले हैं । राजस्थान और कर्नाटक समेत कुछ अन्य राज्यों ने परीक्षण शुरू किया है  । उत्तर प्रदेश के मुख्यमंत्री योगी आदित्यनाथ ने मंगलवार को ही अधिकारियों को प्लाज्मा थेरेपी को बढ़ावा देने का निर्देश दिया और कई स्थानों पर प्लाज्मा बैंक बनाने के लिए भी कदम उठाये जा रहे हैं । इस बीमारी से उबर चुके कई लोगों ने दूसरों के उपचार के लिए अपना प्लाज्मा देने की पेशकश की है ।

लव अग्रवाल ने देश को चेताया
अपनी दैनिक प्रेस ब्रीफिंग में स्वास्थ्य मंत्रालय में संयुक्त सचिव लव अग्रवाल ने कहा कि भारतीय चिकित्सा अनुसंधान परिषद (आईसीएमआर) ने कोविड-19 के इलाज में इस पद्धति की प्रभावशीलता का पता लगाने के लिये राष्ट्रीय स्तर पर अध्ययन शुरु किया है । लेकिन जबतक अध्ययन पूरा नहीं हो जाता और ठोस वैज्ञानिक सबूत नहीं मिल जाता तब तक इस थेरेपी का बस शोध या परीक्षण के लिए उपयोग किया जाए । उन्होंने कहा, ‘‘ यदि प्लाज्मा थेरेपी का उपयुक्त दिशानिर्देशों के मुताबिक इस्तेमाल नहीं किया जाता है तो यह जीवन खतरे में डालने वाली परेशानियां खड़ी कर सकती है ।’’

मंगलवार को सामने आए 1,594 मामले
स्वास्थ्य मंत्रालय के अधिकारी ने यह भी कहा कि कोविड-19 के मरीजों के स्वस्थ होने की दर कुल मामलों के 23.3 फीसद तक पहुंच गयी है । स्वास्थ्य मंत्रालय ने शाम पांच बजे बताया कि महाराष्ट्र, गुजरात, मध्यप्रदेश, राजस्थान और जम्मू कश्मीर से सोमवार से अबतक 50 से अधिक मौत की खबर आने के बाद कोविड-19 से मरने वालों की संख्या 937 हो गयी । जबकि मामले 29974 हो गये । मंत्रालय के आंकड़े के हिसाब से संक्रमण के 1,594 नये मामले सामने आये हैं ।

अब तक 7,026 मामले हुए ठीक
मंत्रालय के अनुसार देश में अब तक 7,026 मरीज ठीक हो चुके हैं और 22,010 मरीजों का अभी अस्पतालों में इलाज चल रहा है । लेकिन रात आठ बजे पीटीआई-भाषा द्वारा विभिन्न राज्यों एवं केंद्रशासित प्रदेशों से मिले आंकड़ों से तैयार सूची के अनुसार ऐसे मरीज 30,255 हो गये । उनमें से 947 मरीजों की मौत हो चुकी है और 7078 स्वस्थ हुए है । महाराष्ट्र में 8,500से अधिक लोग कोविड-19 से संक्रमित हैं । इसके बाद गुजरात में 3,700से अधिक, दिल्ली में 3,100 से अधिक मामले है । मध्य प्रदेश, राजस्थान , उत्तर प्रदेश और तमिलनाडु में 2000-2000 से अधिक लोग संक्रमित हैं ।

दिल्ली कंटेनमेंट जोन
दिल्ली में कोरोना हाटस्पॉट (Coronavirus hotspots) यानी कंटेनमेंट जोन (Containment zones) की संख्या बढ़कर 100 हो गई है । दिल्ली सरकार ने शाहीन बाग के मकान नंबर 152 से 162 ब्लॉक डी को सील कर दिया गया है । कुछ दिन पहले एक जोन को डि-कंटेन किया गया है । यह वसुंधरा एंक्‍लेव का मंसरा अपार्टमेंट है । जिन इलाकों को हॉटस्पॉट मानकर सील किया जा रहा है, वहां बाहर से किसी व्यक्ति को अंदर नहीं जाने दिया जाता । इसी तरह अंदर रह रहे व्यक्ति भी बाहर नहीं आ सकते । लोगों तक जरूरत का सारा सामान यहां तैनात पुलिसकर्मी व अन्य कर्मचारी पहुंचा रहे हैं ।