WHO ने चेताया, हमारे साथ लंबे वक्त तक रहेगा Corona, दिख रहे हैं खतरनाक ट्रेंड
WHO ने कहा है कि कोरोना वायरस (Coronavirus) को लेकर खतरनाक ट्रेंड दिख रहे हैं और अभी यह कुछ देशों में शुरुआती चरणों में ही है
जिनेवा
विश्व स्वास्थ्य संगठन (WHO) ने बुधवार को चेताया कि कोरोना वायरस मानव समुदाय के साथ लंबे वक्त तक रहेगा । संयुक्त राष्ट्र की स्वास्थ्य संबंधी संस्था ने कहा कि अफ्रीका, सेंट्रल व दक्षिण अमेरिका के कुछ हिस्सों में महामारी की शुरुआत में खतरनाक ट्रेंड देखने को मिल रहे हैं । वहीं, इसके शीर्ष अधिकारी ने वैश्विक यात्रा से बैन हटाने में जल्दबाजी न करने की सलाह दी है ।

WHO के महानिदेशक टेड्रोस ए. गेब्रेयेसस ने वर्चुअल ब्रीफिंग के जरिये पत्रकारों को बताया, 'कई देशों में महामारी अभी शुरुआती चरणों में है और वहीं जहां महामारी की शुरुआत हुई थी वहां दोबार मामले दिखने लगे हैं ।' उन्होंने आगे कहा, 'हमें बहुत आगे जाना है और यह सुनिश्चित करें कि कोई गलती न हो । यह वायरस हमारे साथ लंबे वक्त तक रहेगा ।'



उधर, WHO के शीर्ष आपात विशेषज्ञ डॉ. माइक रायन ने चेताया कि वैश्विक ट्रैवल को खोलने में जल्दबाजी नहीं करनी चाहिए । उन्होंने कहा कि इसका ध्यानपूर्वक रिस्क मैनेजमेंट करने की जरूरत है ।
कोरोना लेगा और बुरा रूप
उल्लेखनीय है कि WHO ने दो दिन पहले चेताया था कि कोरोना वायरस से जुड़ा संकट आगे और बुरा रूप लेने जा रहा है । उन्होंने ऐसे समय में दुनिया को सचेत किया है जबकि कई देशों ने प्रतिबंधों में छूट देना शुरू कर दिया है । हालांकि डब्ल्यूएचओ चीफ ने यह नहीं बताया कि उन्हें ऐसा क्यों लगता है कि वायरस का संकट और गंभीर होने वाला है ।
Coronavirus का इलाज ढूंढने में जुटा जर्मनी, वैक्सीन का इंसानों पर क्लीनिकल ट्रायल करेगा शुरू
जर्मनी की नियामक संस्था ने Coronavirus के संभावित वैक्सीन के इंसानों पर ट्रायल की मंजूरी दे दी है । जर्मनी से पहले चीन में भी इंसानों पर वायरस का दो बार ट्रायल हो चुका है
बर्लिन
जर्मनी की सरकार ने नोवेल कोरोना वायरस (Corornavirus) की रोकथाम के लिए बनाए जा रहे वैक्सीन (Vaccine) के पहले क्लीनिकल टेस्ट को मंजूरी दे दी है । देश की नियामक एजेंसी ने बुधवार को इसकी पुष्टि करते हुए कहा कि वैक्सीन के इंसानों पर टेस्टिंग को मंजूरी दे दी गई है । उल्लेखनीय है कि कोरोना वायरस की रोकथाम के लिए दुनियाभर में रिसर्च जारी है और वैक्सीन बनाने पर काम चल रहा है ।
आरएनए वैक्सीन को जर्मन कंपनी बायॉनटेक (Biontech) और अमेरिकी कंपनी पीफीजर (Pfizer) ने मिलकर तैयार किया है । इसका टेस्ट उनलोगों पर किया जाएगा जो स्वेच्छा से वैक्सीन के ट्रायल के लिए सामने आए हैं । नियामक संस्था ने बयान जारी किया, 'द पॉल एरलिच-इंस्टिट्यूट ने जर्मनी ने कोविड19 की रोकथाम के लिए बनाए गए वैक्सीन के पहले क्लीनिकल ट्रायल को मंजूरी दे दी है ।' संस्था ने बताया कि वैक्सीन पर वॉलिंटियर के शरीर पर संभावित नुकसान और फायदे का ध्यानपूर्वक आकलन करने के बाद मंजूरी दी गई है ।
मौजूदा समय में घातक कोरोना वायरस को रोकने के लिए कोई प्रभावी दवा मौजूद नहीं है । वहीं, अमेरिका और चीन में वैक्सीन बनाने की होड़ शुरू हो गई  । चीन संभावित कोरोना वैक्सीन का दूसरी बार क्लीनिकल ट्रायल कर चुका है । वैज्ञानिकों का कहना है कि चीन ने वैक्सीन के निर्माण में संभवतः शुरुआती बढ़त ले ली है । इसकी वजह यह है कि वह नोवेल कोरोना वायरस के जीनोम सिक्वेंस की मैपिंग कर चुका है और वह इसलिए क्योंकि वायरस का मामला सबसे पहने चीनी शहर वुहान में ही आया था । चीन ने इसके बाद डब्ल्यूएचओ, अमेरिका और अन्य देशों के साथ जीनोम सिक्वेंस को साझा किया है ।

कोरोना: 24 घंटे में सामने आए 1486 नए केस, 49 की मौत
coronavirus in India: भारत में कोरोना वायरस के कुल पॉजिटिव मामलों की संख्या बढ़कर 20471 हो गई है । इनमें से 15859 केस सक्रिय हैं जबकि 3959 लोग ठीक हो चुके हैं । पिछले 24 घंटे में देशभर में 1486 नए मामले सामने आए हैं । जानिए कोरोना पर आज की अपडेट...
नई दिल्ली
भारत में कोरोना वायरस का संक्रमण लगातार बढ़ता जा रहा है । स्वास्थ्य मंत्रालय के ताजा आंकड़ों के अनुसार, पिछले 24 घंटे में देशभर में 1486 नए मामले सामने आए हैं, वहीं 49 संक्रमितों ने दम तोड़ दिया है । इसी के साथ देश में कोरोना के कुल पॉजिटिव मामलों की संख्या बढ़कर 20471 हो गई है । इनमें से 15859 केस सक्रिय हैं जबकि 3959 लोग ठीक हो चुके हैं । देश में कोरोन से मरने वालों की तादाद बढ़कर 652 हो गई है ।
बिहार में 5 नए मामले, कुल 136 संक्रमित
बिहार स्वास्थ्य विभाग के प्रमुख सचिव संजय कुमार ने बताया कि राज्य में कोरोना के 5 नए केस सामने आए हैं । इसके बाद राज्य में संक्रमितों की कुल संख्या 136 हो गई है । इनके संपर्क में आए लोगों का पता लगाया जा रहा है ।

राजस्थान में आज कोरोना के 133 नए मामले
राजस्थान में आज कोरोन वायरस के 133 नए मामले दर्ज किए गए हैं । इनमें अजमेर में 44, जयपुर में 66, भरतपुर, दौसा और सवाई माधोपुर में एक-एक, जोधपुर में 3, कोटा में 6, नागौर में 4, टोंक में 7 मामले शामिल हैं । इसके साथ ही राज्य में कोरोना पॉजिटिव की कुल संख्या 1868 हो गई है । जिसमें 27 की मौत हो गई है और 328 को अस्पताल से छुट्टी दे दी गई है ।

स्वास्थ्यकर्मियों की सुरक्षा के अध्यादेश की पीएम ने की तारीफ

जम्मू और कश्मीर में आज 27 नए मामले
जम्मू-कश्मीर के प्रधान सचिव रोहित कंसल ने कहा कि कश्मीर डिवीजन में आज कोरोना के 27 नए मामले सामने आए हैं । इसी के साथ राज्य में कोरोना के कुल मामलों की संख्या 407 हो गई है ।

आंध्र प्रदेश में 56 नए मामले, दो की मौत
आंध्र प्रदेश में पिछले 24 घंटे में कोरोना के 56 नए मामले सामने आए हैं, वहीं दो लोगों की मौत हुई है । इसके बाद राज्य में कोरोना पॉजिटिव मामलों की कुल संख्या 813 हो गई है । राज्य में संक्रमण से कुल 24 लोगों की मौत हुई है ।

डॉक्टरों पर हमला पड़ेगा भारी, पूरे 7 साल की जेल
कोरोना वायरस महामारी के दौरान देश में डॉक्टरों और नर्सों पर हमले को देखते हुए सरकार उनकी सुरक्षा के लिए एक अध्यादेश लाई है । नरेंद्र मोदी कैबिनेट की बैठक में आज 123 साल पुराने कानून में बदलाव करने का फैसला किया गया और हेल्थकर्मियों के लिए अध्यादेश लाने का फैसला किया गया । इस अध्यादेश के तहत डॉक्टरों और अन्य हेल्थकर्मियों पर हमला करने वालों को अधिकतम 7 साल तक की सजा हो सकती है ।











