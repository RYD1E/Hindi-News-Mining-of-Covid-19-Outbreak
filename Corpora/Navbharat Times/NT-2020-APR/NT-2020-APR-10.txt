कोरोना: तो क्या तीसरे चरण में पहुंच चुका है भारत?
भारत में कोरोना वायरस के मरीजों की संख्या तेजी से बढ़ रही है । शुक्रवार को स्वास्थ्य मंत्रालय के आंकड़ों के अनुसार देश में कोरोना वायरस से संक्रमित मरीजों की संख्या 6412 हो गई है । वहीं, कोरोना वायरस के संक्रमण के तीसरे चरण में पहुंचने को लेकर आईसीएमआर ने अपनी रिपोर्ट दी है । जानिए इसमें क्या कहा गया है...

नई दिल्ली
भारत में तेजी से बढ़ रहे कोरोना वायरस से संक्रमित मरीजों की संख्या ने सरकार की चिंताओं को बढ़ा दिया है । कुछ विशेषज्ञों ने यह दावा किया है कि देश में कोरोना वायरस का संचरण तीसरे स्टेज यानी सामुदायिक प्रसार के चरण में पहुंच चुका है । हालांकि, इंडियन काउंसिल फॉर मेडिकल रिसर्च (ICMR) द्वारा किए गए रेंडम सैंपलिंग टेस्ट के नतीजों ने उनकी इस आशंका को खारिज कर दिया है ।
आईसीएमआर ने ऐसे की जांच
आईसीएमआर ने 15 फरवरी से 2 अप्रैल तक के पांच हफ्तों में 5911 मरीजों का कोरोना वायरस का टेस्ट किया । ये सभी मरीज सांस की गंभीर बीमारियों से जूझ रहे थे । इनमें से मात्र 104 मरीजों में कोरोना की पुष्टि हुई जो टेस्ट किए गए कुल मरीजों को मात्र 1.8 प्रतिशत है । ये सभी मरीज देश के 20 राज्यों और केंद्र शासित प्रदेशों के 52 जिलों के रहने वाले थे ।

पॉजिटिव पाए गए 104 मरीजों में 40 ऐसे भी थे जिन्होंने न तो विदेश यात्रा की थी और न ही किसी विदेशी यात्री के संपर्क में आए थे । देश के 15 राज्यों में सांस की बीमारी से जूझ रहे कुल मरीजों में एक प्रतिशत के आस-पास कोरोना वायरस से संक्रमित हैं ।

सर्वाधिक प्रभावित 36 राज्यों में विशेष निगरानी की जरूरत
आईसीएमआर ने अपनी रिपोर्ट में कहा है कि देश के 15 राज्यों के सर्वाधिक प्रभावित 36 जिलों में कोरोना वायरस के संक्रमण को रोकने के लिए विशेष कार्य करने की आवश्यक्ता है । वहीं, 14 मार्च को आईसीएमआर द्वारा किए गए एक टेस्ट में भारत में सांस की बीमारी से ग्रसित कोई भी मरीज कोरोना से संक्रमित नहीं था, हालांकि अब यह आंकड़ा बदल गया है ।



सांस की बीमारी से प्रभावित मरीजों की हो विशेष निगरानी
आईसीएमआर ने अपनी रिपोर्ट के आधार पर सरकार को सुझाव दिया है कि जिन जिलों में सांस से ग्रसित मरीजों में कोरोना वायरस के संक्रमण के मामले समाने आ रहे हैं । उनमें इन रोगियों पर ध्यान देने की जरूरत है । इन रोगियों की मॉनिटरिंग कर इस खतरनाक वायरस के प्रसार को कम किया जा सकता है ।

क्या होता है सामुदायिक प्रसार (कम्यूनिटी ट्रांसफर)
कोरोना वायरस के संक्रमण के मामले में सामुदायिक प्रसार का अर्थ यह है कि जब यह पता न चल सके कि संक्रमित मरीज के शरीर में यह वायरस कहां से आया तब इसे सामुदायिक प्रसार माना जा सकता है । इसके अलावा यदि कोई संक्रमित व्यक्ति न तो किसी कोरोना वायरस से संक्रमित देश से लौटा हो या वह किसी संक्रमित व्यक्ति के संपर्क में न आया हो तो इसे भी सामुदायिक प्रसार का मामला माना जाएगा ।

तेजी से बढ़ रही कोरोना वायरस से संक्रमितों की संख्या
भारत में कोरोना वायरस से संक्रमितों की संख्या तेजी से बढ़ रही है । देश में शुक्रवार को कोरोना वायरस से संक्रमित मरीजों की संख्या 6412 हो चुकी है । जबकि, 199 मरीज ऐसे भी हैं जिनकी मौत हो चुकी है । सर्वाधिक प्रभावित राज्यों में महाराष्ट्र शीर्ष पर है । यहां कोरोना के कुल 1364 मामले दर्ज किए गए हैं, वहीं इस लिस्ट में तमिलनाडु दूसरे स्थान पर है ।

दिल्ली LIVE: बिना मास्क के घर से बाहर निकलने पर 32 लोगों के खिलाफ केस दर्ज
दिल्ली में कोरोना वायरस (coronavirus in delhi) से अब तक 720 लोग संक्रमित हो चुके हैं, जबकि 12 लोगों की मौत हो चुकी है । इसके संक्रमण को रोकने के लिए दिल्ली सरकार ने बुधवार को ही 20 हॉटस्पॉट सील (20 hotspot sealed in delhi) कर दिए थे ।
नई दिल्ली
तेजी से फैल रहे कोरोना वायरस ने दिल्ली (coronavirus in delhi) में अब तक 720 लोगों को संक्रमित कर दिया है और 12 लोगों की मौत हो चुकी है । इनमें से अब तक 20 लोग सही होकर घर भी जा चुके हैं । पूरे देश में (coronavirus in delhi) अब तक 6700 से भी अधिक लोग कोरोना की चपेट में आ चुके हैं, जिनमें से 232 लोगों की मौत हो चुकी है । इस महामारी से निपटने के लिए दिल्ली सरकार ने कुछ हॉटस्पॉट की भी पहचान की है, जिन्हें पूरी तरह सील कर दिया गया है । आइए जानते हैं दिल्ली में आज के अपडेट ।

मास्क ना पहनने पर 32 के खिलाफ केस दर्ज

कोरोना वायरस के चलते पूरे देश में लॉकडाउन है । ऐसे में दिल्ली पुलिस की हिदायत थी कि लोग अपने घरों से ना निकलें, जब तक कोई जरूरी काम ना हो । जरूरी काम होने पर भी बिना मास्क के बाहर ना निकलें, लेकिन बहुत से लोग इस बात को नहीं मान रहे हैं । उत्तर-पश्चिमी दिल्ली में कुछ लोग बिना मास्क पहने ही घर से बाहर निकले । ऐसे 32 लोगों के खिलाफ पुलिस ने केस दर्ज कर लिया है ।
दक्षिणी दिल्ली नगर पालिका ने निजामुद्दीन इलाके में मकरज के बाहर सैनिटाइजेशन का काम किया ।















