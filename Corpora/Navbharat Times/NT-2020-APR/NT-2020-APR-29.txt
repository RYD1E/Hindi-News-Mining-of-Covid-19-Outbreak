Covid-19: पिछले 24 घंटे में 1813 नए मामले, 71 की मौत लेकिन खुशखबरी भी...
कोरोना प्रभावित देश के 80 जिलों में पिछले 7 दिनों से और 47 जिलों में पिछले 14 दिनों से एक भी नया केस सामने नहीं आया है । 39 जिले ऐसे हैं जहां पिछले 21 दिनों से और 17 जिले ऐसे हैं जहां पिछले 28 दिनों से एक भी नया केस सामने नहीं आया है ।
नई दिल्ली
केंद्रीय स्वास्थ्य एवं परिवार कल्याण मंत्रालय ने बताया कि देश में पिछले 24 घंटे में कोरोना के 1813 नए मामले आए हैं और 71 लोगों की मौत हुई है । अगर अबतक कुल मामलों की बात करें तो 31787 हुए और अब तक 1008 लोगों की मौत हुई हैं । वहीं इसके बीच एक अच्छी खबर ये भी है कि कोरोना वायरस का असर धीमे-धीमे कम होता जा रहा है ।
धीमे-धीमे हारता जा रहा कोरोना
केंद्रीय स्वास्थ्य मंत्री डॉ. हर्षवर्धन ने आंकड़ों के साथ इस बात को पुख्ता किया । उन्होंने बताया कि केवल 0.33 फीसदी मरीज ही वेंटिलेटर पर हैं और 1.5 फीसदी लोग ऑक्सीजन सपॉर्ट पर हैं । 2.34 फीसदी मरीज आईसीयू में हैं । इससे पता चलता है कि किस तरह की सुविधा मरीजों को दी जा रही है ।

डबलिंग केस की रफ्तार और थमी
इसके साथ एक बात और भी महत्वपूर्ण ये है कि पिछले 3 दिनों से कोरोना वायरस पॉजिटिव केस डबलिंग और भी ज्यादा बढ़ गया है । लॉकडाउन के एक महीने पूरे होने पर सरकार ने प्रेस कॉन्फ्रेंस कर बताया था कि अब मामले 10 दिनों में दोगुने हो रहे हैं अब ये और भी बढ़ गया है । आंकड़ों के मुताबिक अब केस 11.3 दिनों में दोगुने हो रहे हैं । साफ जाहिर होता है कि कोरोना धीमे-धीमे हारता हुआ नजर आ रहा है । अगर पूरे विश्व में मृत्यु दर की बात करें तो ये 7% के आसपास है, लेकिन भारत में मृत्यु दर लगभग 3% है ।
31 हजार पार हुए कोरोना केस
देश में कोरोना वायरस संक्रमण के मामले 31 हजार को पार कर चुके हैं, जबकि मौत का आंकड़ा भी अब 1000 से ऊपर पहुंच चुका है । हालांकि, अच्छी बात यह है कि अब तक 7,696 मरीज इलाज के बाद पूरी तरह स्वस्थ भी हो चुके हैं । कोरोना के खिलाफ लड़ाई में मरीजों के ठीक होने की रफ्तार बढ़ने के साथ-साथ अच्छी खबर यह भी है कि देश के 300 जिले अबतक कोरोना संक्रमण से पूरी तरह मुक्त रहे हैं ।

300 जिले से भाग रहा कोरोना
देश में कुल 739 जिले हैं । केंद्रीय स्वास्थ्य मंत्री हर्षवर्धन ने बताया कि इनमें से 300 जिले ऐसे हैं, जहां अब तक कोरोना का एक भी केस सामने नहीं आया है । इसके अलावा 300 अन्य ऐसे भी जिले हैं जहां कोरोना वायरस संक्रमण के बहुत ही कम केस हैं । देश में 129 जिले ऐसे हैं जहां कोरोना के हॉटस्पॉट्स हैं ।

कोरोना भाग रहा है यहां से
कोरोना प्रभावित देश के 80 जिलों में पिछले 7 दिनों से और 47 जिलों में पिछले 14 दिनों से एक भी नया केस सामने नहीं आया है । 39 जिले ऐसे हैं जहां पिछले 21 दिनों से और 17 जिले ऐसे हैं जहां पिछले 28 दिनों से एक भी नया केस सामने नहीं आया है । देश में अब भी 5 राज्य और केंद्रशासित प्रदेश ऐसे हैं जो कोरोना वायरस संक्रमण से एकदम अछूते हैं । ये राज्य हैं- दादरा और नगर हवेली, दमन और दीव, लक्षद्वीप, नगालैंड और सिक्किम । इसके अलावा अरुणाचल प्रदेश, मिजोरम, मणिपुर, त्रिपुरा और गोवा ऐसे राज्य हैं जहां पिछले 14 दिनों से एक भी केस नहीं हैं यानी इन्हें अब कोरोनामुक्त माना जा सकता है ।
दिल्ली में कोरोना वायरस के मामले बढ़कर 3,439 हुए, 2 की मौत
राजधानी दिल्ली में आज मरीजों की संख्या में कुछ कमी जरूर आई है लेकिन खतरा अभी टला नहीं है । आज दिल्ली में 125 नए पॉजिटिव केस आए हैं वहीं दो लोगों की मौत हो गई है । हालांकि आज दिल्ली में कोई भी इलाका सील नहीं किया गया है ।

नई दिल्ली
राष्ट्रीय राजधानी में कोरोना वायरस (Coronavirus) के मामलों की संख्या बुधवार को बढ़कर 3,439 हो गई, जबकि दो मौतें हुई हैं । दिल्ली सरकार द्वारा साझा किए गए आंकड़ों के अनुसार, बुधवार को 125 नए मामले सामने आए । घातक वायरस के कारण होने वाली मौतों की संख्या अब 56 हो गई है । मंगलवार तक, संक्रमण के मामलों की संख्या 3,314 थी ।
100 इलाके अब भी सील
दिल्ली में कोरोना हाटस्पॉट (Coronavirus hotspots) यानी कंटेनमेंट जोन (Containment zones) की संख्या आज (बुधवार) नहीं बढ़ी हैं । दिल्ली सरकार ने आज एक भी एरिया को सील नहीं किया है । मंगलवार को कुल 100 इलाके सील थे जो आज भी हैं । मंगलवार को दिल्ली सरकार ने शाहीन बाग के मकान नंबर 152 से 162 ब्लॉक डी को सील किया था । जिन इलाकों को हॉटस्पॉट मानकर सील किया जा रहा है, वहां बाहर से किसी व्यक्ति को अंदर नहीं जाने दिया जाता । इसी तरह अंदर रह रहे व्यक्ति भी बाहर नहीं आ सकते । लोगों तक जरूरत का सारा सामान यहां तैनात पुलिसकर्मी व अन्य कर्मचारी पहुंचा रहे हैं ।

नहीं मान रहे लोग, पुलिस ने की कार्रवाई
दिल्ली में लगातार मामले बढ़ते जा रहे हैं लेकिन लोग लॉकडाउन का पालन नहीं कर रहे हैं । लॉकडाउन के दौरान सरकारी आदेशों का उल्लंघन करने के लिए दिल्ली में 95 मामले दर्ज किये गये और 2,649 लोगों को हिरासत में लिया गया । पुलिस ने बताया कि शाम पांच बजे तक भारतीय दंड संहिता की धारा 188 के तहत 95 मामले दर्ज किये गये हैं । पुलिस ने बताया कि दिल्ली पुलिस अधिनियम की धारा 65 के तहत कुल 2,649 लोगों को हिरासत में लिया गया और धारा 66 के तहत 138 वाहनों को जब्त किया गया ।

पुलिस के मुताबिक लॉकडाउन में आवाजाही के लिए 423 पास जारी किए गए । उन्होंने बताया कि मास्क लगाये बिना घरों से निकलने के लिए 42 मामले दर्ज किये गये । पिछले महीने 24 मार्च को लॉकडाउन लागू होने से अब तक लॉकडाउन नियमों का उल्लंघन करने वाले कुल 1,28,257 लोगों को दिल्ली पुलिस अधिनियम की धारा 65 के तहत हिरासत में लिया गया है ।

दिल्ली हाईकोर्ट ने संज्ञान में लिया मामला
दिल्ली उच्च न्यायालय ने उस याचिका पर केंद्र एवं आप सरकार से बुधवार को जवाब मांगा, जिसमें आरोप लगाया गया है कि आरएमएल अस्तपाल ने उसके चिकित्सकों के कोविड-19 के मरीजों के इलाज में लगे होने के कारण गुर्दे की एक मरीज का उपचार करने से इनकार कर दिया, जिससे उसकी मौत हो गई । न्यायमूर्ति सिद्धार्थ मृदुल और न्यायमूर्ति तलवंत सिंह की पीठ ने केंद्र, दिल्ली सरकार और आपदा प्रबंधन प्राधिकारियों को नोटिस जारी कर ‘नई सोच सोसाइटी’ की याचिका पर अपना रुख बताने को कहा है । याचिका में अनुरोध किया गया है कि कोविड-19 के अलावा अन्य बीमारियों के मरीजों के लिए सभी चिकित्सकीय सुविधाएं उपलब्ध कराई जाएं ।

अदालत ने आरएमएल अस्पताल को महिला का शव उसके परिवार को तत्काल सौंपने का निर्देश दिया । अस्पताल उसका शव सौंपने के लिए उसकी कोविड-19 संबंधी जांच रिपोर्ट आने का इंतजार कर रहा था । अदालत ने वीडियो कांफ्रेंस के जरिए इस मामले की सुनवाई की और आगे की सुनवाई के लिए छह मई की तारीख तय की ।

