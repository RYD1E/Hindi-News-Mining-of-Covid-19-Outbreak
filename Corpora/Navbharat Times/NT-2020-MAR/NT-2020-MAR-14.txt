कोरोना के असर वाले भारत के 13 राज्यों का क्या है हाल?
नई दिल्ली
दुनियाभर में इससे 5000 से ज्यादा मौतें हो चुकी हैं । वहीं भारत में भी इसके 83 मामले सामने आ चुके हैं । भारत में जो कुल 83 मामले हैं उसमें 66 भारतीय और 17 विदेशी शामिल हैं । इसमें 10 ठीक हो चुके हैं और दो की मौत हो गई है । यानी 71 मरीजों का अस्पताल में इलाज चल रहा है । आइए जानते हैं कि कोरोना के असर वाले भारत के 13 राज्यों में क्या है हाल-
त्तर प्रदेश में 11 पॉजिटिव केस
यूपी में कोरोना के 11 पॉजिटिव केस पता चल चुके हैं । 10 का इलाज दिल्ली और एक का लखनऊ में चल रहा है । रोकथाम के लिए सरकार ने कई जरूरी कदम उठाए हैं । सभी स्कूल-कॉलेज 22 मार्च तक बंद कर दिए गए हैं हालांकि परीक्षाएं जारी रहेंगी । सभी जिलों में आइसोलेशन वॉर्ड बनाने के आदेश दिए गए हैं । 820 बेड जिला सरकारी अस्पतालों में हैं । 448 बेड सरकारी और निजी मेडिकल कॉलेज में है ।

गोंडा में 15 संदिग्ध
उत्तर प्रदेश के गोंडा जिले में कोरोना के 15 संदिग्ध मरीज मिले हैं । जिला अस्पताल में भर्ती इन मरीजों के कारण सभी डॉक्टर और स्वास्थ्यकर्मियों की छुट्टियां कैंसल कर दी गई ।

जानकारी छिपाने पर होगी जेल
यूपी में कोरोना वायरस से ग्रसित व्यक्ति की बीमारी छिपाने, सूचना न देने, अस्पताल में भर्ती न करवाने या जांच और भर्ती के लिए पहुंची टीम का सहयोग न करने पर आईपीसी की धारा-188 के तहत दर्ज शिकायत दर्ज होगी । इसके तहत 6 महीने की जेल, एक हजार रुपये जुर्माना या दोनों सजा हो सकती है ।

दिल्ली में 6 कोरोना पॉजिटिव केस, एक की मौत
दिल्ली में कोरोना के 6 पॉजिटिव केस सामने आ चुके हैं जिनमें से जनकपुरी में रहने वाली 69 वर्षीय महिला की कोरोना संक्रमण से मौत हो गई ।
वायरस को फैलने से रोकने के लिए दिल्ली सरकार पहले ही इसे महामारी घोषित कर चुकी है । इसके अलावा सरकारी और निजी स्कूलों व कॉलेजों को 31 मार्च तक बंद रहेंगे । सिर्फ वे स्कूल और कॉलेज ही खुले रहेंगे जहां अभी परीक्षाएं चल रही हैं । दिल्ली के सफदरजंग अस्पताल में 7 मरीज ठीक हो चुके हैं ।

इसके अलावा सरकारी, निजी कार्यालयों, शॉपिंग मॉलों सहित सभी सार्वजनिक स्थानों को नियमित तौर पर कीटाणु रहित किया जा रहा है । आइसोलेशन वार्ड और कोरेंटाइन करने के लिए पर्याप्त बेडों का इंतजाम किया जा रहा है । खाली फ्लैटों में और निर्माणाधीन अस्पताल में भी कोरेंटाइन किया जा रहा है । जेएनयू, डीयू और जामिया मिल्लिया विश्वविद्यालय ने अपनी कक्षाएं निलंबित कर दी हैं ।

महाराष्ट्र में 14 पॉजिटिव केस
महाराष्ट्र में अब तक 14 कोरोना पॉजिटिव मामले सामने आ चुके हैं । सरकार ने मुंबई, नवी मुंबई, पुणे, पिम्परी चिंचवाड़ ,नागपुर और ठाणे में कोरोना वायरस के बढ़ते खतरे को देखते हुए शुक्रवार रात से 30 मार्च तक सभी सिनेमाहॉल, जिम, स्विमिंग पुल और सार्वजनिक पार्क बंद करने के आदेश दिए हैं । इसके अलावा लोगों से मॉल जैसी भीड़-भाड़ वाली जगहों पर जाने से परहेज करने का आग्रह किया गया । सरकार ने अगले आदेश तक पुणे और पिम्परी-चिंचवाड़ क्षेत्र में स्कूल बंद रखने की घोषणा की है ।

कर्नाटक में 6 केस सामने आए, 1 की मौत
कर्नाटक में कोरोना पॉजिटिव 6 मामले सामने आ चुके हैं जिनमें से 1 बुजुर्ग की गुरुवार को मौत हो गई । सरकार ने एक हफ्ते के लिए सभी मॉल, थिएटर, पब, क्लब, प्रदर्शन, समर कैंप, स्विमिंग पूल, स्पोर्ट्स इवेंट, विवाह स्थल, सम्मेलन को बंद कर दिया है । एक हफ्ते के लिए सभी विश्वविद्यालयों को बंद कर दिया गया है । इसी के साथ सरकार ने अडवाइजरी जारी कर कहा कि किसी को भी यात्रा नहीं करनी चाहिए जब तक कि यह आपातकालीन न हो ।

आंध्र प्रदेश में 1 कोरोना पॉजिटिव केस
कोरोना से आंध्र प्रदेश भी अछूता नहीं रहा । यहां शुक्रवार को इटली से लौटे एक शख्स की रिपोर्ट पॉजिटिव आई है । कोरोना का प्रसार रोकने के लिए सरकार महामारी रोग ऐक्ट 1897 एहतियातन लागू करेगी । इसके अलावा सरकार ने साफ-सफाई और एहतियान सुरक्षा उपाय करने के अडवाइजरी जारी की है ।

केरल में कोरोना के 19 मामले
केरल में कोरोना के 19 मामलों की पुष्टि हो चुकी है जिनमें से 3 स्वस्थ हो चुके हैं । इसके अलावा 5468 लोगों पर निगरानी रखी जा रही है । 5468 लोगों को अपने घरों में और 277 को राज्य के विभिन्न अस्पतालों के आइसोलेशन वार्ड में रखा गया है । केरल में 31 मार्च तक सभी स्कूल-कॉलेज बंद कर दिए गए हैं ।

पंजाब में एक केस पॉजिटिव
पंजाब में भी कोरोना का एक पॉजिटिव केस सामने आया है जिसके बाद प्रशासन ने कमर कस ली है । पंजाब में अबतक 6011 यात्रियों की स्क्रीनिंग हो चुकी है । फिलहाल 335 यात्रियों को ट्रेस किया जा रहा है । राज्य सरकार ने सभी सरकारी, प्राइवेट स्कूलों, कॉलेजों और विश्वविद्यालयों को 31 मार्च तक बंद करने के आदेश दिए हैं ।

हरियाणा में 14 कोरोना पॉजिटिव केस
हरियाणा में कोरोना के 14 मामले सामने आ चुके हैं और ये सभी विदेशी नागरिक हैं । इसे देखते हुए सरकार ने इसे महामारी (Epidemic) घोषित कर दिया है । इसके अलावा सभी सरकारी और निजी विश्‍वविद्यालय और कॉलेजों को 31 मार्च तक बंद कर दिया गया है । शिक्षा विभाग ने राज्य के पांच जिलों रोहतक, झज्जर, सोनीपत, गुरुग्राम और फरीदाबाद में 31 मार्च तक स्कूल बंद करने का ऐलान किया है लेकिन परीक्षाएं जारी रहेंगी । महामारी घोषित करने के बाद सरकार किसी व्‍यक्ति को 14 दिनों तक अपनी निगरानी में ले सकेगी ।

राजस्थान में कोरोना के 3 मरीज
राजस्था में भी कोरोना के 3 मरीज सामने आ चुके हैं । कोरोना वायरस के चलते राजस्थान में स्कूल-कॉलेज, जिम, सिनेमा हॉल और कोचिंग सेंटरों को 30 मार्च तक के लिए बंद कर दिया गया है । हालांकि स्कूल-कॉलेज में परीक्षाएं जारी रहेंगी । सीएम अशोक गहलोत ने लोगों से शादी में कम मेहमानों को बुलाने की अपील की है ।

तेलंगाना में सामने आया था 1 केस
तेलंगाना में कोरोना संक्रमित एक केस सामने आया था जो फिलहाल ठीक हो गया है । राज्य के स्वास्थ्य मंत्रालय के अनुसार, जल्द ही मरीज को डिस्चार्ज कर दिया जाएगा । इसके बाद अब तेलंगाना फिलहाल कोरोना मुक्त हो गया है ।

लद्दाख में तीन पॉजिटिव केस
लद्दाख में भी कोरोना संक्रमित 3 मामले सामने आए हैं । कोरोना की रोकथाम के लिए इस समय बड़े पैमाने पर मुहिम चलाई जा रही है । कोरोना से निपटने के लिए सैनेटाइजर, प्रॉटेक्शन किट, एन95 मास्क, स्प्रे मशीन वगैरह मुहैया कराई गई है ।

तमिलनाडु में कोरोना वायरस
तमिलनाडु में कोरोना संक्रमित 1 केस सामने आया है जिसका इलाज किया जा रहा है ।

जम्मू-कश्मीर में 1 कोरोना पॉजिटिव
जम्मू-कश्मीर में भी कोरोना के 1 पॉजिटिव केस सामने आ चुका है । जम्मू में सभी शैक्षणिक संस्थान निजी और सरकारी दोनों 31 मार्च तक बंद रखने के आदेश है । वहीं श्रीनगर में भी सभी स्कूल कॉलेज ट्यूशन सेंटर 31 मार्च तक बंद रहेंगे ।
















