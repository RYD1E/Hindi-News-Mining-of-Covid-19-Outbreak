दिल्ली में कोरोना के 10 केस: सफदरजंग में पहले से तय ऑपरेशन पर रोक, बेहद जरूरी ना हो तो एम्स जाने से बचें
नई दिल्ली
देश की राजधानी दिल्ली में कोरोना वायरस के बढ़ते मामलों को देखते हुए वर्धमान महावीर मेडिकल कॉलेज और सफदरजंग अस्पताल ने प्लांड (पहले तय) सर्जरी को पूरी तरीके से बंद कर दिया है । अस्पताल की ओर से बुधवार शाम को जारी आदेश में कहा गया कि अगली सूचना आने तक अस्पताल में पहले से तय कोई भी सर्जरी नहीं होगी । यह आदेश तत्काल प्रभाव से लागू किया जाता है । दिल्ली में कोरोना के संक्रमण के मामले 10 तक पहुंच गए हैं ।
बेहद जरूरी ना हो तो एम्स ना आएं
दिल्ली के अखिल भारतीय आयुर्विज्ञान संस्थान (एम्स) ने देश भर के लोगों से अपील की है कि कोरोना वायरस के प्रकोप को देखते हुए बेहद जरूरी होने पर ही मरीज आएं । एम्स ने ये भी कहा है कि जिन लोगों की पहले से बुकिंग है उनके लिए अगर संभव हो तो वे अपनी अप्वाइंटमेंट डेट आगे बढ़ा लें ।

दिल्ली में संक्रमितों की संख्या 10 तक पहुंची
स्वास्थ्य मंत्रालय ने बुधवार को कहा कि दिल्ली में कोरोना वायरस संक्रमण के पुष्ट मामलों की संख्या बढ़कर 10 हो गई है, इनमें एक विदेशी नागरिक भी शामिल है । इस बीच, दिल्ली सरकार ने बुधवार को कहा कि अब तक ऑटो रिक्शा समेत 7,877 सार्वजनिक सेवा वाहनों को संक्रमण मुक्त किया गया है ।

मंगलवार रात तक राष्ट्रीय राजधानी में कोरोना वायरस संक्रमण के आठ मामले थे । भारत में शुक्रवार को इस वायरस के चलते दूसरी मौत एक 68 वर्षीय महिला की हुई थी, जोकि दिल्ली की रहने वाली थी । मुख्य सचिव ने मंगलवार को उपायुक्तों के साथ वीडियो कांफ्रेंसिंग के जरिए पृथक करने की सुविधाओं की समीक्षा की थी ।

दिल्ली स्वास्थ्य विभाग के अधिकारियों ने मंगलवार को कहा था कि 17 मार्च तक कोरोना वायरस संक्रमण से प्रभावित देशों से लौटने वाले करीब 1.86 लाख यात्रियों की दिल्ली हवाईअड्डे पर स्क्रीनिंग की गई थी ।


डॉ. हर्षवर्धन ने की कोरोना से निपटने की समीक्षा
केंद्रीय स्वास्थ्य एवं परिवार कल्याण मंत्री डॉ. हर्षवर्धन ने बुधवार को मंत्रालय के वरिष्ठ अधिकारियों व दिल्ली के प्रमुख अस्पतालों के अधीक्षकों व निदेशकों के साथ उच्चस्तरीय समीक्षा बैठक की ।

डॉ. हर्षवर्धन ने सफदरजंग अस्पताल, राम मनोहर लोहिया अस्पताल और अखिल भारतीय आर्युविज्ञान संस्थान (एम्स) के चिकित्सा अधीक्षकों व निदेशकों के साथ कोरोना वायरस (कोविड-19) से निपटने की तैयारियों पर बैठक की । स्वास्थ्य मंत्री ने सबसे पहले केंद्रीय एवं राज्य स्तरों के विभिन्न मंत्रालयों के साथ-साथ विदेश स्थित भारतीय दूतावासों के बीच आपसी सहयोग से उठाए जा रहे विभिन्न कदमों की सराहना की ।

उन्होंने कहा, ‘कोरोना वायरस को नियंत्रण में रखने के लिए अत्यंत सक्रियतापूर्वक निगरानी करने, रोगियों के संपर्क में आए लोगों का प्रभावकारी ढंग से पता लगाने और इस दिशा में ठोस तैयारी करने के लिए राज्यों की भूमिका सराहनीय है ।’

इस दौरान उन्होंने अस्पतालों में समुचित प्रबंधन जैसे कि ओपीडी ब्लॉकों की व्यवस्था, टेस्टिंग किट, निजी सुरक्षात्मक उपकरणों (पीपीई) एवं दवाओं की उपलब्धता के साथ ही पर्याप्त संख्या में आइसोलेशन (एकांतवास) वार्डों के इंतजाम के संबंध में की जा रही तैयारियों की समीक्षा की । उन्होंने अस्पतालों को सभी स्वास्थ्य कर्मियों के लिए पर्याप्त संख्या में सुरक्षात्मक सामग्री या उपकरणों की उपलब्धता सुनिश्चित करने का निर्देश दिया ।

बैठक में डॉ. हर्षवर्धन को यह जानकारी दी गई कि पर्याप्त संख्या में निजी सुरक्षात्मक उपकरण जैसे मास्क, सेनेटाइजर, थर्मामीटर, इत्यादि खरीदे जा रहे हैं और मांग के अनुसार निर्दिष्ट स्थानों पर इन्हें मुहैया कराया जा रहा है । इसके साथ ही उन्हें यह जानकारी भी दी गई कि भविष्य में किसी भी मांग की पूर्ति के लिए इन उपकरणों का पर्याप्त स्टॉक सुनिश्चित किया जा रहा है ।

डॉ. हर्षवर्धन ने हवाई अड्डों व अन्य महत्वपूर्ण निकासी मार्गों से बाहर से आने वाले संक्रमित यात्रियों के लिए स्थापित किए गए एकांतवास केंद्रों के साथ-साथ वहां तक इन यात्रियों की आवाजाही की व्यवस्था, स्वास्थ्य की जांच इत्यादि के बारे में विस्तृत समीक्षा की । स्वास्थ्य मंत्री ने इस कार्य के लिए तैनात किए जाने वाले दलों को एकांतवास केंद्रों का नियमित निरीक्षण एवं निगरानी करने का निर्देश दिया है, ताकि वहां आवश्यक सुविधाएं सुनिश्चित की जा सके ।

डॉ. हर्षवर्धन ने कहा, ‘आवश्यक सुविधाओं को बेहतर करने के उद्देश्य से संबंधित राज्यों एवं केंद्र शासित प्रदेशों के साथ पूरी स्थिति की समीक्षा की जा रही है ।’ संकट से निपटने का एक उपयुक्त साधन मानी जाने वाली प्रभावकारी संचार व्यवस्था के विशेष महत्व पर प्रकाश डालते हुए डॉ. हर्षवर्धन ने मल्टी-मीडिया संचार अभियान शुरू करने की सलाह दी, जो विभिन्न पहलुओं पर फोकस करेगा । इस अभियान के तहत वायरस के प्रसार को रोकने के उपाय, अफवाहों पर लगाम कसने और आम जनता को संबंधित दिशानिर्देश व टेस्टिंग लैब इत्यादि के बारे में विस्तृत सूचनाएं दी जाएगी ।
कोरोना से लड़ने के लिए रेलवे बनाएगा रैपिड रिस्पांस टीम
कोरोना से लड़ने के लिए भारतीय रेल रैपिड रिस्पांस टीम का गठन करेगा । इससे रियल टाइम में इस वायरस पर नजर रखी जा सकेगी । इसका फैसला आज एक उच्चस्तरीय बैठक में लिया गया । इस बैठक की अध्यक्षता रेल मंत्री पीयूष गोयल ने की । बैठक में रेलवे बोर्ड के चेयरमैन वी.के. यादव के अलावा बोर्ड के सभी सदस्य मौजूद थे ।

बैठक में सभी जोन के जेनरल मैनेजर और डीआरएम विडियो कॉन्फ्रेंसिंग के जरिये मौजूद थे । बैठक में फैसला किया गया कि हर जोन में एक क्वारंटाइन फेसिलिटी बने और स्वच्छता और सफाई पर खास ध्यान रखा जाए । यह फैसला किया गया कि स्वास्थ्य मंत्रालय के सभी दिशा निर्देशों का प्रचार प्रसार हो और इस पर सख्ती से अमल हो ।

यह भी तय किया गया कि रेलवे सभी स्टेशनों पर सहायता केंद्र बनाएगा, ताकि जरूरत पड़ने पर लोगों को जरूरी सुविधा मुहैया कराया जा सके । यह भी तय किया गया है कि ट्रेन में टॉयलेट, एसी कोच और पैंट्री कोच को बार बार सैनिटाइज किया जाए । ट्रेन और रेलवे स्टेशन को बार बार सैनिटाइज किया जाए बार-बार पब्लिक एड्रेस सिस्टम से कोरोना के बचाव के लिए प्रचार किया जाए ।

रेलवे पर आवश्यक भीड़ को जमा होने से रोकने के लिये सभी रेलवे जोन को निर्देश दिया गया । यह भी आदेश दिया गया है कि रेलवे प्लेटफॉर्म टिकट अगर जरूरी हो तो 50 रुपये तक बढ़ाया जा सकता है । बैठक में रेल मंत्री ने कहा कि जब तक कोरोना वायरस पर जीत सुनिश्चित नहीं होती, रेलवे का यह अभियान जारी रहना चाहिए ।

कोरोना वायरस को लेकर लोगों में खौफ, घरों में अनाज जमा करने की होड़, मंत्री पासवान ने कहा-घबराने की जरूरत नहीं
कोरोना वायरस को लेकर भयभीत लोगों को अब डर लगने लगा है कि आने वाले दिनों में उनके शहर की हालत वुहान जैसी हो सकती है और इसलिए वे अपने घरों में अनाज सहित रोजमर्रा के सामान जमा करने लगे हैं ।
नई दिल्ली
देशभर में कोरोना वायरस के लगातार बढ़ रहे मामलों से लोगों में एक अजीब खौफ समा गया है । लोगों को अब लगने लगा है कि पहले से ही कई संस्थानों की बंदी का सामना कर रहे देश में कभी भी चीन के वुहान जैसी लॉकडाउन की स्थिति पैदा हो सकती है । इससे घबराकर लोगों ने अपने घरों में अनाज सहित रोजमर्रा की वस्तुओं को जमा करना शुरू कर दिया है । इसके परिणामस्वरूप, देश के कई हिस्सों में दुकानों में अनाज खत्म होने और उनकी कीमतें बढ़ने की खबरें आने लगी हैं । लोगों के इस डर को दूर करने के लिए बुधवार को उपभोक्ता मामलों के मंत्री राम विलास पासवान ने कहा कि कोरोना वायरस संकट के बीच सरकार के पास पर्याप्त मात्रा में अनाज उपलब्ध हैं और लोगों को इसके लिए चिंता करने की कोई आवश्यकता नहीं हैं ।
नोएडा-दिल्ली में दिखी अफरातफरी
नोएडा के सेक्टर 82 में कुछ ऐसा ही नजारा देखने को मिला, जहां दुकानों में लोगों की बड़ी भीड़ दिखी । कुछ ही पलों में दुकानों में कई सामानों का स्टॉक खत्म हो गया । अब किराना दुकानदारों का कहना है कि माल खत्म है और आगे से सप्लाई नहीं आ रही है । जिसका मतलब है कि दुकानदारों ने भी स्टॉक की जमाखोरी शुरू कर दी है । वहीं, दिल्ली में भी कुछ ऐसा ही नजारा दिखा । दिल्ली के सबसे बड़े किराना बाजार खारी बावली में सामान खरीदने के लिए आज लोगों की जबरदस्त भीड़ रही ।
केंद्र के पास पर्याप्त अनाज मौजूद
केंद्रीय मंत्री पासवान ने ट्वीट कर कहा, '1 अप्रैल, 2020 तक PDS के माध्यम से दिए जाने वाले अनाज में 135.8 लाख टन चावल और 74.6 लाख टन गेहूं की आवश्यकता है । कुल 210.4 लाख टन अनाज की जरूरत है, जबकि अभी हमारे पास कुल स्टॉक 646.09 लाख टन है । मतलब हमारे पास अनाज का 435.69 लाख टन अतिरिक्त स्टॉक मौजूद है ।

'राज्य ले सकते हैं अनाज'
राज्य सरकारों को अनाज आपूर्ति को लेकर उन्होंने कहा, 'इसमें चावल 272.90 और गेहूं 162.79 लाख टन है । केन्द्र के सर्कुलर के मुताबिक, राज्य सरकारें एक बार में 6 महीने तक के लिए PDS का अनाज ले सकती हैं । अभी पंजाब सरकार 6 महीने का और ओडिशा सरकार एक बार में 2 महीने का कोटा ले रही है । अन्य सरकारें भी चाहें तो अनाज ले सकती हैं ।'

पासवान ने कहा, 'अनाज की न कोई कमी है और न इसको लेकर कोई घबराहट है । इसके अलावा, खुले बाजार में भी OMSS के माध्यम से बिक्री हो रही है, जिसमें चावल का भाव 22.50 रुपये प्रति किलो है ।'

कई वस्तुओं के मूल्यों की निगरानी
इससे पहले पासवान ने कहा कि सरकार अब साबुन, फर्श एवं हाथ की सफाई वाले क्लीनर और थर्मल स्कैनर जैसी वस्तुओं के दामों पर भी बराबर नजर रखे हुए है । सरकार आवश्यक वस्तु अधिनियम के तहत आमतौर पर 22 आवश्यक वस्तुओं के मूल्यों की निगरानी करती है । हाल में इसमें चेहरे पर लगाए जाने वाले मास्क और हैंड सैनेटाइजर को भी जोड़ दिया गया है ।

मंत्री ने कहा, 'हम तीन और वस्तुओं- साबुन, डेटॉल और लाइजॉल जैसे फर्श एवं हाथ साफ करने के तरल क्लीनर के साथ-साथ थर्मल स्कैनर के दामों पर निगाह रखे हुए हैं, क्योंकि कोरोना वायरस संक्रमण के डर से इनकी मांग बढ़ गई है ।’ इन वस्तुओं के मूल्यों पर देशभर में 114 स्थानों पर नजर रखी जा रही है ।'

...तो आवश्यक वस्तु अधिनियम लागू
पासवान ने कहा कि यदि इन तीनों वस्तुओं के दाम में तेजी आती है तो सरकार इन्हें भी छह माह के लिए आवश्यक वस्तु अधिनियम के तहत ले आएगी । उन्होंने कहा कि हैंड सैनेटाइजर और चेहरे पर लगाए जाने वाले मास्क अब आवश्यक वस्तुओं के तहत आते हैं । इनकी कालाबाजारी या जमाखोरी करने वालों के खिलाफ कड़ी कार्रवाई की जाएगी ।

पांच श्रेणियों के उत्पादों पर निगरानी
उपभोक्ता मंत्री ने कहा कि आने वाले दिनों में यदि कीमतें बढ़ती हैं तो सरकार और अधिक उत्पादों के मूल्यों की निगरानी करेगी । आवश्यक वस्तु अधिनियम के तहत सरकार पांच श्रेणियों के उत्पादों के दाम की निगरानी करती है । इसमें खाद्यान्न श्रेणी में चावल, आटा, गेहूं, दलहन श्रेणी में चना, तुअर, उड़द, मूंग, मसूर, खाद्य तेल श्रेणी में मूंगफली तेल, सरसों तेल, सोयाबीन तेल, सूरजमुखी तेल, पाम तेल, वनस्पति, सब्जी श्रेणी में आलू, प्याज, टमाटर और विविध श्रेणी में चीनी, गुड़, दूध, चाय और नमक शामिल हैं ।

कोरोना वायरस पर लोग जागरूक
पासवान ने कहा कि कोरोना वायरस को लेकर लोगों के बीच बेहतर जागरुकता है । इसलिए देश में अन्य देशों के मुकाबले इसके विकराल रूप लेने की संभावना कम है । उन्होंने कहा, ‘घबराने की कोई जरूरत नहीं है और हमें खुद की सुरक्षा के लिए सभी एहतियाती कदम उठाने चाहिए ।’ यहां शास्त्री भवन में पासवान ने अपने मंत्रालय के प्रवेश और निकास द्वारों पर हैंड सैनेटाइजर मशीनें लगवाई हैं । इसके अलावा, लोगों की थर्मल स्कैनिंग भी की जा रही हैं ।

















