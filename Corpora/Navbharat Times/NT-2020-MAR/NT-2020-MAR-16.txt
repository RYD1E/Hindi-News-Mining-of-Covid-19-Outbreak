कोरोना वायरस: महाराष्ट्र में 5 और मरीज मिले, देश में कुल आंकड़ा 116 हुआ
नई दिल्ली/मुंबई
महाराष्ट्र में एक के बाद एक कोरोना वायरस के मामले तेजी से सामने आते जा रहे हैं । सोमवार को 5 ताजा मामले सामने आने के साथ ही राज्य में COVID19 के पीड़ितों की संख्या 38 पहुंच गई है । इनमें से 3 केस मुंबई, 1 नवी मुंबई और 1 यवतमाल का है । इसके साथ ही भारत में कोरोना के मामले बढ़कर 116 हो गए हैं ।
यवतमाल के डीएम एमडी सिंह ने बताया कि जिले में एक और शख्स कोरोना पॉजिटिव पाया गया है । वह हाल में ही दुबई से लौटा है । इस बीच राज्य सरकार पहले ही कोरोना से निपटने के लिए एहतियात के तौर पर कदम उठा रही है । दरअसल, भारत में कोरोना के सबसे ज्यादा मामले महाराष्ट्र में पाए गए हैं । सीएम उद्धव ठाकरे और स्वास्थ्य मंत्री राजेश टोपे ने कोरोना वायरस पर समीक्षा के लिए चीफ सेक्रटरी के साथ विडियो कॉन्फ्रेंसिंग के जरिए जिला मैजिस्ट्रेट्स संग बैठक की ।

बढ़ रही है मरीजों की संख्या
राज्य में कोरोना के सबसे ज्यादा मामले अब तक पुणे में आए हैं लेकिन धीरे-धीरे मुंबई में कोरोना पॉजिटिव पाए जाने वाले लोगों की संख्या भी बढ़ती दिख रही है, जिससे सरकार और प्रशासन चिंतित है । मुंबई पुलिस ने पहले ही धारा 144 लागू करते हुए ग्रुप टूर करने पर पाबंदी लगा दी है । यहां तक कि फिल्म इंडस्ट्री ने भी शूटिंग बंद करने का फैसला किया है ।

महाराष्ट्र में कोरोना का कहां, कितना कहर
महाराष्ट्र में अब तक पुणे में 16, मुंबई में 8, नागपुर में 4, रायगड, नवी मुंबई और यवतमाल में 3, कल्याण, औरंगाबाद, अहमदनगर, ठाणे में 1 मरीज पाया गया है । उधर, मुंबई पुलिस ने अबरार मुश्ताक नाम के एक शख्स को गिरफ्तार किया है । उसके ऊपर आरोप था कि उसने एक महिला को सर्जिकल मास्क बेचने के नाम पर 4 लाख रुपये की ठगी की ।

मोदी ने की उद्धव से बात
महाराष्ट्र में कोरोना के सर्वाधिक 38 मरीज पाए जाने के बाद प्रधानमंत्री नरेंद्र मोदी ने मुख्यमंत्री उद्धव ठाकरे से फोन पर बात कर हालात की जानकारी ली । बताया गया है कि प्रधानमंत्री ने कोरोना से निबटने में महाराष्ट्र को हर संभव केंद्रीय मदद का भरोसा दिलाया है । मुख्यमंत्री ने राज्य सरकार की तरफ से उठाए गए कदमों के बारे में बताया ।
कोरोना का खौफ: अरविंद केजरीवाल का फैसला- दिल्ली में 50 से ज्यादा के एकत्र होने पर रोक
नई दिल्ली
कोरोना वायरस से निपटने के लिए दिल्ली में क्या-क्या कदम उठाए गए इसके बारे में दिल्ली सीएम अरविंद केजरीवाल ने बताया । सीएम के मुताबिक, अब किसी भी तरह के कार्यक्रम, प्रदर्शन में 50 से ज्यादा लोग एकत्र नहीं हो पाएंगे । पहले यह संख्या 200 थी । फिलहाल शादी को इससे छूट है । इसके अलावा अब जिम, नाइट क्लब, स्पा को भी 31 मार्च तक बंद कर दिया गया है ।
शादियों को छूट, नियम तोड़ा तो ऐक्शन
दिल्ली सीएम ने साफ किया कि 50 लोगों से ज्यादा की गैदरिंग होने पर बैन है । हालांकि, इससे शादियों को छूट दी गई है । केजरीवाल ने लोगों से अपील की है कि अगर हो सके तो शादियों को 31 मार्च से आगे बढ़ा लिया जाए । केजरीवाल ने बताया कि किसी भी धार्मिक, सांस्कृतिक, प्रदर्शन में 50 से ज्यादा लोग एकत्र नहीं हो सकते । नियम तोड़ने पर एसडीएम और डीएम उचित ऐक्शन ले सकते हैं । केजरीवाल ने कहा कि दिल्ली में 31 मार्च तक 50 से अधिक लोगों वाले धार्मिक, सामाजिक सांस्कृतिक कार्यक्रम, राजनीतिक बैठक नहीं होंगी ।

तीन चीजों का पालन करें: केजरीवाल
प्रेस कॉन्फ्रेंस में केजरीवाल ने जनता से तीन चीजों का पालन करने को कहा । वह बोले कि हाथ मिलाना बंद कर दें । दूसरा हाथों को बार-बार धोते रहें । तीसरा अपने हाथों को आंख, नाक, मुंह पर टच नहीं करें ।

मॉल्स, मार्केट फिलहाल बंद नहीं
दिल्ली में स्कूल, कॉलेज, यूनिवर्सिटी, थियेटर समेत कई चीजें पहले से बंद हैं । लेकिन मॉल्स और मार्केट को फिलहाल छूट दी गई है । केजरीवाल ने कहा कि अभी जरूरत की चीजों की वजह से इन्हें बंद नहीं किया जा सकता ।

