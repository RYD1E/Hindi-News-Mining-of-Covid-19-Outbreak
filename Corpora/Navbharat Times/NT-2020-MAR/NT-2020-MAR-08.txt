डायबीटिक शख्स का कोरोना टेस्ट के लिए भेजा गया था सैंपल, रिपोर्ट आने से पहले ही चली गई जान

कोलकाता
पश्चिम बंगाल के मुर्शिदाबाद में अलग वार्ड में रखे गए एक मधुमेह रोगी की मौत हो गई है । दरअसल,सऊदी अरब से लौटने के एक दिन पहले ही इस शख्स में कोरोना वायरस के लक्षण देखे गए थे, जिसके बाद उन्हें अस्पताल में भर्ती कराया गया था । डॉक्टरों के मुताबिक उन्हें फीवर और खांसी-जुकाम था । हालांकि, कोरोना से जुड़े उनके टेस्ट की रिपोर्ट नहीं आई थी । बता दें कि देशभर में कोरोना की बढ़ती संख्या को देखते हुए केंद्र व राज्य सरकारें अलर्ट हैं ।
उधर, हेल्थ सर्विस डायरेक्टर अजय चक्रवर्ती का कहना है कि हो सकता है कि जैनरुल हक की मधुमेह से ही मौत हुई हो । उन्होंने कहा, 'वे हाई डायबिटीज के रोगी थी और इंसुलिन पर थे । वह सऊदी से लौटे थे और तीन-चार दिन से उनके पास इंसुलिन के पैसे नहीं थे । उन्होंने बताया, 'उन्हें फीवर और खांसी-सर्दी थी । उन्हें कल मुर्शिदाबाद मेडिकल कॉलेज व अस्पताल में अलग वार्ड में रखा गया था और आज उनकी मौत हो गई । हम उनके मेडिकल टेस्ट रिपोर्ट का इंतजार कर रहे हैं । नोवेल कोरोना वायरस से उनकी मौत की संभावना दूर-दूर तक नहीं लग रही है ।'

हालांकि, हक के अंतिम संस्कार के दौरान अहतियात बरते जाएंगे जैसा निर्देश केंद्र व राज्य सरकार ने कोरोना वायरस के मृतकों को लेकर जारी किया है । एक वरिष्ठ अधिकारी ने बताया, 'परिवार के सदस्यों को शव नहीं छूने दिए जाएंगे क्योंकि उन्हें खासी थी और सांस लेने की समस्या थी । जो उनका अंतिम संस्कार करेगा उन्हें प्रोटेक्टिव गियर, मास्क और ग्लव्स लगाने होंगे । हालांकि, टेस्ट रिपोर्ट नहीं आया है, लेकिन हम कोई चांस लेना नहीं चाहते ।'

यात्रा की जानकारी छुपाने वालों पर कार्रवाई
भारत में कोरोना के 5 नए मामले सामने आने के साथ ही मरीजों की संख्या बढ़कर 39 हो गई है । केरल में प्रशासन ने अपनी यात्रा और संक्रमण की जानकारी छिपाने वाले लोगों के खिलाफ सख्त कार्रवाई की चेतावनी दी है, जिनपर मुकदमा भी चलाया जा सकता है । केरल की स्वास्थ्य मंत्री के के शैलजा ने कहा कि ये मामले सामने आने के बाद राज्य में अतिरिक्त सतर्कता बरती जा रही है । राज्य को हाई अलर्ट पर रखा गया है । लगभग एक सप्ताह पहले इटली से लौटे दंपति और उसका बेटा हवाई अड्डे पर स्वास्थ्य जांच से बच निकले थे ।

सिक्किम के बाद अरुणाचल में विदेशियों की एंट्री बैन
सिक्किम के बाद, अरुणाचल प्रदेश सरकार ने कोरोना वायरस को फैलने से रोकने के लिए विदेशियों को जारी किए जाने वाले प्रॉटेक्टेड एरिया परमिट (पीएपी) को अस्थायी तौर पर निलंबित करने का फैसला किया है । अधिकारियों ने रविवार को बताया कि विदेशियों को राज्य में प्रवेश करने के लिए पीएपी की आवश्यकता होती है । अरुणाचल प्रदेश की सीमा चीन से लगती है । उन्होंने बताया कि मुख्य सचिव नरेश कुमार ने पीएपी जारी करने वाले सभी अधिकारियों को अगले आदेश तक परमिट जारी करने की प्रक्रिया निलंबित करने का निर्देश दिया है ।

अस्पतालों में अलग वार्ड की संख्या बढ़ाई गई
कोरोना वायरस से निपटने के लिए सुविधाओं में बढ़ोतरी करते हुए केंद्रीय स्वास्थ्य मंत्रालय ने एम्स प्रशासन से कहा है कि नई आपातकालीन शाखा के एक हिस्से में संदिग्ध कोविड- 19 रोगियों के लिए पृथक बिस्तर तैयार रखा जाए । इसके अलावा मंत्रालय ने झज्जर में राष्ट्रीय कैंसर संस्थान (एनसीआई) से कहा है कि वह अपनी पृथक बिस्तर क्षमता को वर्तमान में 25 सीटों से बढ़ाकर 125 कर दे । वहीं, पुडुचेरी में जवाहरलाल परास्नातक चिकित्सा शिक्षा और अनुसंधान (जिपमेर) से कहा गया है कि रोगियों को अलग-थलग रखने के लिए 13 बिस्तर तैयार रखें जबकि छह अन्य एम्स को निर्देश दिया गया है कि कोरोना वायरस के रोगियों के लिए 12- 15 पृथक बिस्तर तैयार रखें ।

30 एयरपोर्ट पर जांच जारी
देशभर के 30 हवाई अड्डों पर यात्रियों की जांच हो रही है । दिल्ली सरकार ने रविवार को कोरोना वायरस से निपटने के लिए एहतियाती कदम के तौर पर डीटीसी एवं कलस्टर बसों, मेट्रो और अस्पतालों को नियमित आधार पर संक्रमण मुक्त करने के आदेश दिए हैं । सीएम अरविंद केजरीवाल ने कहा कि कोरोना वायरस मरीजों के लिए 25 अस्पतालों में 168 पृथक बिस्तरों की व्यवस्था की गई है । उन्होंने दिल्ली के लोगों से अपील की कि यदि उनका कोई पड़ोसी पिछले 14 दिन में विदेश से लौटा है तो उन्हें सरकार को इसकी सूचना देनी चाहिए ।

उल्लेखनीय है कि विश्वभर में कोरोना वायरस के मामलों की संख्या 1,05,800 से अधिक हो गई है, जिनमें 3,595 लोगों की मौत हो चुकी है । अब तक 95 देश इस महामारी से प्रभावित हो चुके हैं । चीन में इसके 80,695 मामले हैं, जिनमें से 3,097 लोगों की मौत चुकी है ।

कोरोना वायरसः भारत में अब तक 39 मामले, संक्रमण रोकने के प्रयास तेज

भारत में रविवार को कोरोना वायरस के 39 मामलों की पुष्टि हो चुकी है । इनमें केरल में 5, तमिलनाडु में 2, आगरा में 6, दिल्ली में 3, नोएडा, गाजियाबाद और तेलंगाना में एक-एक मामले शामिल हैं । घातक कोविड-19 को रोकने के लिए पीएम नरेंद्र मोदी हालात पर नजर बनाए हुए हैं और कई दौर की बैठकें वह कर चुके हैं । हर राज्य अलर्ट पर हैं और सबने अपने-अपने तरीके से कोरोना से लड़ाई अपनी मुहिम जारी रखी है । आइए जानतें हैं देशभर में कैसे चल रही है तैयारी...
ईरान में फंसे भारतीय तीर्थयात्रियों को लाने के प्रयास तेज

ईरान में कोरोना से अब तक 194 लोगों की मौत हो चुकी है और इस वजह से वहां फंसे भारतीयों के परिवारों में चिंता बढ़ गई है । उधर, विदेश मंत्री एस जयशंकर ने बताया कि भारतीयों की वापसी पर काम चल रहा है और विदेश मंत्रालय स्थानीय प्रशासन के संपर्क में है । उन्होंने कहा, 'ईरान के कोम में फंसे भारतीय श्रद्धालुओं की वापसी का प्रयास चल रहा है । स्क्रीनिंग प्रक्रिया शुरू कर दी गई और उसके बाद के इंतजामों को लेकर ईरानी प्रशासन से बातचीत चल रही है । यह भारतीय दूतावास की शीर्ष प्राथमिकता है ।'

टूरिस्ट में वायरस, बस का डिसइन्फेक्शन

दिल्लीः छावला में आईटीबीपी कैंप में बस का डिसइन्फेक्शन प्रॉसेस किया जा रहा है, इटली के नागरिक इस बस से आगरा और राजस्थान गए थे । बाद में 14 इतालवी नागरिक और ड्राइवर कोरोना वायरस से प्रभावित पाया गया था

भारत में इटली के 16 कोरोना मरीज

अब तक भारत में जिन लोगों में कोरोना के लक्षण मिले हैं उनमें इटली के 16 नागरिक हैं । चीन के बाद इटली में सबसे अधिक लोगों की मौत हुई है । यहां 233 लोगों को कोरोना के संक्रमण में आकर अपनी जान गंवानी पड़ी है । शनिवार को जम्मू-कश्‍मीर में एक और अमृतसर में 2 संदिग्ध केस मिले हैं । अमृतसर के मामले पॉजिटिव पाए गए हैं । दोनों ही मरीज हाल ही में इटली गए थे वहीं, लद्दाख और तमिलनाडु में भी कोरोना के दो-दो पॉजिटिव केस का पता चला है ।

तमिलनाडु के मरीज के संर्पक में आए लोगों पर भी नजर

स्वास्थ्य सचिव बीला राजेश ने बताया कि तमिलनाडु में कोरोना वायरस के मरीज के संपर्क में आए 27 लोगों पर नजर रख जा रही है । संक्रमित मरीज 28 फरवरी को मस्कट से भारत आया था । 4 मार्च को उसे अस्पताल में भर्ती कराया गया था । संक्रमित व्यक्ति के परिवार के सदस्यों पर भी प्रोटोकॉल के तहत नजर रखी जा रही है

स्वास्थ्य मंत्रालय की अपील, पर्सनल हाइजीन का रखें ध्यान

केंद्रीय स्वास्थ्य मंत्रालय ने स्वास्थ्य अडवाइजरी जारी कर अपील की है कि वे खांसते और छींकते वक्त मुंह पर कपड़ा रखें ताकि यह दूसरों में न फैले । इसके अतिरिक्त नियमित रूप से हाथों को धोते रहने की भी अपील की गई है । स्वास्थ्य मंत्री डॉ. हर्ष वर्धन लगातार स्थिति पर नजर रखे हुए हैं । उन्होंने राज्य सरकारों द्वारा उठाए गए कदमों की भी समीक्षा की है ।

कोरोना की जलाएंगे होलिका

मुंबई के वर्ली बीडीडी चॉल में लोग इस साल कोरोना वायरस की होलिका जलाने की तैयारी कर रहे हैं । विक्रोली में ईस्टर्न एक्सप्रेसवे पर कोरोना का पुतला बनाया गया है

वृंदावन की विधवा होली रद्द

वृंदावन की विधवा महिलाएं होली के अवसर पर भगवान कृष्ण की पूजा के लिए मास्क लगाकर पहुंचीं । सुलभ फाउंडेशन द्वारा हर वर्ष आयोजित होने वाली विधवा होली को इस साल कोरोना वायरस के कारण रद्द कर दिया गया है ।

