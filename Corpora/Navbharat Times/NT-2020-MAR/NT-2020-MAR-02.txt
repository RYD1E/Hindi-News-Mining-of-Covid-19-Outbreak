भारत में कोरोना वायरस से संक्रमण के दो नए मामले सामने आए

नयी दिल्ली, दो मार्च (भाषा) केंद्रीय स्वास्थ्य मंत्रालय ने सोमवार को बताया कि भारत में कोरोना वायरस से संक्रमण के दो और मामलों की पुष्टि हुई है । मंत्रालय के मुताबिक एक व्यक्ति दिल्ली में और एक तेलंगाना में कोरोना वायरस से संक्रमित पाया गया है । मंत्रालय के अनुसार दिल्ली के जिस व्यक्ति के कोरोना वायरस से संक्रमित होने की पुष्टि हुई है उसने हाल में इटली की यात्रा की थी और उसका राम मनोहर लोहिया अस्पताल में इलाज चल रहा है । उन्होंने बताया कि दूसरे संक्रमित व्यक्ति ने दुबई की यात्रा की थी । मंत्रालय ने बताया कि दोनों मरीजों की हालत स्थिर है और उनकी करीब से निगरानी की जा रही है । गौरतलब है कि इटली में कोरोना वायरस से संक्रमण के मामले बढ़ते जा रहे हैं ।(यह आर्टिकल एजेंसी फीड से ऑटो-अपलोड हुआ है । इसे नवभारतटाइम्स.कॉम की टीम ने एडिट नहीं किया है ।)


राजधानी दिल्ली पहुंचा कोरोना वायरस, अब चीन के बाहर ज्यादा घातक
चीन में तबाही मचानेवाला कोरोना (COVID-19) अब पूरी दुनिया के लिए खतरा बनता जा रहा है । पहले जहां यह चीन तक सिमटा दिख रहा था, वहीं अब दुनिया के दूसरे देशों को भी इसने अपनी चपेट में ले लिया है । भारत की राजधानी दिल्ली तक इसने पैर पसार लिए हैं । सोमवार को ही दिल्ली और तेलंगाना से इसके दो नए मामले सामने आए । ईरान, इटली, साउथ कोरिया समेत 10 देशों में कोरोना वायरस के मरीज जिंदगी-मौत से लड़ रहे हैं ।
दिल्ली का पहला केस सामने आया
भारत की बात करें तो केरल में कोरोना के तीन मामले सामने आए थे । लेकिन तीनों के सही इलाज के बाद उन्हें डिस्चार्ज कर दिया गया था । लेकिन अब मामला दिल्ली से आया है । मिली जानकारी के मुताबिक, शख्स इटली से लौटा था । सोमवार को ही दूसरा मामला तेलंगाना से सामने आया । वह शख्स दुबई से लौटा था । दोनों का फिलहाल देखरेख में रखा गया है ।

10 देशों में हो चुकी हैं कोरोना से मौतें
चीन का वुहान शहर कोरोना का गढ़ माना जा रहा है । पूरे चीन में अबतक कोरोना से 2900 मौतें हो चुकी हैं । पूरी दुनियी की बात करें तो इस घातक वायरस से 3000 से ज्यादा मौत हो चुकी हैं । 90 प्रतशित मामले चीन के हैं । इसके अलावा 10 अन्य देशों में कोरोना से मौत हुई हैं ।

दुनिया के हर कोने तक पहुंचा कोरोना
एशिया के अलावा कोरोना ने मरीज यूरोप, खाड़ी देश और यहां तक अमेरिका में भी मिल रहे हैं । अमेरिका, मेक्सिको, इटली, फ्रांस, स्विट्जरलैंड, ऑस्ट्रिया, ईरान, इराक, इजरायल, यूएई,पाकिस्तान, नेपाल आदि तक फैल चुका है । कोरोना की वजह से ईरान में 50, इटली में 34, साउथ कोरिया में 22 मौतें हो चुकी हैं ।

कोरोना से कहां कितनी मौत
जगह	कुल मामले	मौत
ईरान	978	50
इटली	1694	34
साउथ कोरिया	4,335	13
फ्रांस	130	2
अमेरिका	89	2
ताइवान	40	1
हांग कांग	98	2
थाइलैंड	43	1
फिलिपींस	3	1




