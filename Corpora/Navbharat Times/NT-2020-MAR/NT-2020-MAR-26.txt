कोरोना वायरस: चीन पर नया आरोप, हुबेई में जमा किए गए थे 1500 से ज्यादा वायरस
भारत में राज्यसभा सांसद राकेश सिन्हा ने चीन पर आरोप लगाया है कि वहां के हुबेई प्रांत में एशिया का सबसे बड़ा वायरस बैंक है जिसमें 1500 से ज्यादा वायरस स्ट्रेन रखे गए थे । हुबेई से ही कोरोना इन्फेक्शन की शुरुआत हुई थी ।

पेइचिंग
चीन ने पिछले साल नवंबर से कोरोना वायरस का हमला सामना शुरू किया । धीरे-धीरे यह खतरनाक वायरस दुनिया के दूसरे हिस्सों में पहुंच गया और अब तक इसने 22 हजार से ज्यादा जानें ले ली हैं । जैसे-जैसे यह संख्या बढ़ती जा रही है, चीन को दुनियाभर में आलोचनाओं और आरोपों का सामना करना पड़ रहा है । अमेरिका ने कोरोना को कभी 'चाइनीज' तो कभी 'वुहान वायरस' बता डाला । अब चीन पर ताजा हमला भारत में राज्य सभा सांसद राकेश सिन्हा ने किया है । राकेश ने एक चीन के सरकारी अखबार के ट्वीट का स्क्रीनशॉट शेयर किया है जिसके मुताबिक चीन के हुबेई में 1500 से ज्यादा वायरस स्ट्रेन एक वायरस बैंक में रखे गए थे ।

'चीन पर कोरोना आपदा पैदा करने का आरोप'
राकेश ने चीन के सरकारी अखबार चाइना डेली की पुरानी तस्वीर शेयर करते हुए आरोप लगाया है कि चीन ने दुनिया को संकट में डाला है । उन्होंने ट्वीट किया- 'जिस डॉक्टर ने कोरोना के बारे में देश-दुनिया को सबसे पहले बताया उसे मार डाला । राक्षसी तरीके से कोरोना को कथित रूप से नियंत्रित किया और अब दुनियाभर, जिसमें भारत अपवाद नहीं है ,चीन की 'कृतज्ञता' से दबे लोग उसकी इमेज ठीक करने में लगे हैं ।'

इसलिए सवालों के घेरे में चीन
राकेश ने जो स्क्रीनशॉट शेयर किया है उसमें कहा गया है कि चीन में एशिया का सबसे बड़ा वायरस बैंक है जिसमें 1500 से ज्यादा वायरस स्ट्रेन रखे गए थे । चीन पर पहले भी इस बात के आरोप लगते रहे हैं कि उसने इन्फेक्शन की जानकारी को दबाने की कोशिश की । खासकर, सबसे पहले इसकी सूचना देने वाले डॉक्टर वेनियांग की मौत के बाद चीन सवालों के घेरे में खड़ा नजर आया । गौरतलब है कि कोरोना वायरस का इन्फेक्शन हुबेई से ही शुरू हुआ था । देश में अब तक 81,285 लोग कोरोना की चपेट में आ चुके हैं जबकि 3,287 लोगों की मौत हो गई ।

चीन ने की थी भारत से साथ देने की अपील
खास बात यह है कि दो दिन पहले भारत के विदेश मंत्री डॉ. एस जयशंकर से उनके चीनी समकक्ष वॉन्ग यी ने बात की थी और कोरोना वायरस को 'चीनी वायरस' कहे जाने का विरोध करने की मांग की थी । भारत में चीन के राजदूत ने इस बारे में कहा था कि जयशंकर ने इस बात पर रजामंदी भी दी । उधर, गुरुवार को हुई G-20 देशों की बैठक में भी इस बात पर चर्चा से बचा गया कि यह वायरस कहां से पैदा हुआ । भारत में चीन का पक्ष भी लिया जा रहा है । अब कोरोना ने सबसे ज्यादा लोगों को चीन में ही जद में लिया है और उसकी आलोचना करने को लोग रेसिस्ट सोच बता रहे हैं ।

अमेरिका ने दिया 'चाइनीज-वुहान वायरस' नाम
अमेरिका शुरू से ही चीन को इस आपदा के लिए घेरता नजर आया है । डोनाल्ड ट्रंप ने पहले कोरोना को चाइनीज वायरस बताया, सेक्रटरी ऑफ स्टेट माइक पॉम्पियो ने इस 'वुहान वायरस' का नाम दे दिया । उनके G-7 समिट के दौरान भी इसे वुहान वायरस कहे जाने पर चीन ने नाराजगी भी जताई । ट्रंप ने यहां तक कहा था, 'चीन ने कोरोना वायरस को रहस्य की तरह रखा । उन्होंने बहुत छिपाया और यह दुर्भाग्यपूर्ण है ।'

Coronavirus in india: महीने भर से भी कम से 3 से 609 हो गए कोरोना के मरीज, ऐसे हर दिन बढ़ा ये आंकड़ा
कोरोना वायरस के मामले तेजी से बढ़ते जा रहे हैं और भारत में अब तक 600 से अधिक लोग संक्रमित हो चुके हैं । इस समय भारत दूसरे चरण में है । आइए बताते हैं कि भारत में ये संक्रमण कितनी तेजी से फैल रहा है । यहां देखिए हर दिन का आंकड़ा ।
नई दिल्ली
भारत में कोरोना वायरस तेजी से फैल रहा है और अब तक 600 से भी अधिक लोगों को संक्रमित कर चुका है । गुरुवार दोपहर तक 609 मामले सामने आ चुकी है । कोरोना वायरस की वजह से अब तक 10 लोगों की मौत हो चुकी है । दुनिया भर में अब तक 2.65 लाख से अधिक लोग कोरोना वायरस संक्रमित हो चुके हैं और 21 हजार से भी अधिक लोगों की मौत हो चुकी है ।

भारत ने समय रहते सही कदम उठा लिए थे, जिसके चलते अभी भारत दूसरे चरण में है, वरना भारत का हाल भी इटली जैसा हो सकता था । इसी बीच भारत सरकार ने पूरे देश में लॉकडाउन कर के इस वायरस के फैलने पर तगड़ा ब्रेक लगाया है । इस सख्त फैसले का असर कोरोना वायरस पर जरूर दिखेगा ।

हर गुजरते दिन के साथ बढ़े मरीज
1 मार्च तक देश में सिर्फ 3 कोरोना के मामले सामने आए थे, जो केरल के थे । वो तीनों ही अब सही हो चुके हैं । भारत में कोरोना वायरस ने तेजी से फैलना शुरू किया 2 मार्च से, जब तीन नए मामले सामने आए । इनमें एक इटली से भारत लौटा दिल्ली का शख्स था, दूसरा दुबई से घर लौटा तेलंगाना का शख्स था और तीसरा एक इटली का टूरिस्ट था जो राजस्थान के जयपुर घूमने आया था । 2 मार्च से कोरोना वायरस भारत में ऐसा फैलना शुरू हुआ, जो अब तक नहीं रुका है । हर गुजरते दिन के साथ मरीज बढ़ते ही जा रहे हैं । 10 लोगों की तो मौत तक हो चुकी है और अब तक करीब 609 लोगों में ये संक्रमण फैल चुका है ।


1 मार्च तक	3
2 मार्च	6
5 मार्च	29
6 मार्च	30
7 मार्च	31
8 मार्च	34
9 मार्च	39
10 मार्च	45
12 मार्च	60
13 मार्च	76
14 मार्च	81
15 मार्च	98
16 मार्च	107
17 मार्च	114
18 मार्च	151
19 मार्च	173
20 मार्च	236
21 मार्च	315
22 मार्च	396
23 मार्च	480
24 मार्च	519
25 मार्च	606





