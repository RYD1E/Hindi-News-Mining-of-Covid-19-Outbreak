कोरोना ने थामी दुनिया की रफ्तार, मेल-जोल तो दूर नमाज तक पर लग चुका है पहरा
नई दिल्ली
कोराना वायरस के प्रकोप से दुनिया के कई देश प्रभावित हैं । इस बीच, दुनियाभर में कोरोना वायरस से संक्रमित मरीजों की संख्या 1 लाख के आकंड़े को पार कर गई है । चीन में उपजे इस वायरस ने ईरान में कई तरह की मुश्किलें पैदा कर दी हैं । आलम यह है कि ईरान में वायरस की वजह से 54 हजार कैदियों को जेल से रिहा करना पड़ा है । स्कूल-कॉलेजों को बंद करने के बाद मस्जिदों में नमाज अदा करने तक पर पाबंदी लगाई जा रही है । यहां की सरकार ने लोगों को हिदायत दी है कि वे किसी से हाथ ना मिलाएं । इसके बजाय दोनों हाथ जोड़कर भारतीयों की तरह नमस्कार के जरिए अभिवादन करें ।
दुनिया में कोरोना के मामले एक लाख पहुंचे
आज दुनियाभर में कोरोना से संक्रमित मरीजों की संख्या बढ़कर एक लाख हो गई । इससे पहले दिन में खबर आई थी कि यह आंकड़ा 98,123 पहुंच गया है । दुनिया के 87 देशों में शुक्रवार को कोरोना वायरस संक्रमण के मामलों की तेजी से बढ़ी । मृतकों का आंकड़ा 3,385 पर पहुंच गया है । हॉन्ग कॉन्ग और मकाऊ को छोड़कर चीन में कोरोना के 80,552 मामले सामने आए जिनमें से 3,042 लोगों की मौत हो गई । चीन के बाहर कुल 17,571 मामले सामने आए और 343 लोगों की कोरोना वायरस के कारण मौत हुई । चीन के बाद कोरोना से सर्वाधिक प्रभावित देशों में दक्षिण कोरिया (6,284 मामले, 42 मौत), इटली (3,858 मामले, 148 मौत), ईरान (3,513 मामले, 107 मौत) तथा फ्रांस (423 मामले, सात मौत) हैं ।

124 मौत के बाद जबरन लोगों की आवाजाही रोक रही ईरान सरकार
ईरान ने शुक्रवार को कहा कि देश में कोरोना वायरस की वजह से 124 लोगों की मौत हो चुकी है जबकि 4,747 लोगों में संक्रमण की पुष्टि हो चुकी है । अधिकारियों ने चेतावनी दी है कि वे शहरों के बीच लोगों की आवाजाही को सीमित करने के लिये बल का इस्तेमाल कर सकते हैं ।

कोरोना: भारतीयों के नमूने लाएगा ईरानी 'महान'

स्वास्थ्य मंत्रालय के प्रवक्ता कियानोउस जहांपोर ने टीवी पर प्रसारित संवाददाता सम्मेलन में ये आंकड़े दिये । उन्होंने बल प्रयोग की धमकी को लेकर कोई अतिरिक्त विवरण नहीं दिया, यद्यपि यह माना कि ईरान के सभी 31 प्रांतों में वायरस की मौजूदगी पाई गई है ।

ईरान में कोरोना से विदेश मंत्री के सलाहकार की मौत
ईरान में विदेश मंत्री के सलाहकार की कोरोना वायरस से मौत हो गई है । उन्होंने 1979 के अमेरिकी दूतावास बंधक संकट में भी हिस्सा लिया था । यह जानकारी सरकारी संवाद समिति इरना ने दी है । इरना ने बताया कि वरिष्ठ और क्रांतिकारी राजनयिक हुसैन शेखोलेसलाम की गुरुवार को मौत हो गई ।

संयुक्त अरब अमीरात में 10 मिनट में पूरी की गई प्रार्थना
ईरान ने कई प्रमुख शहरों में शुक्रवार को होने वाली प्रार्थना भी रद्द कर दी । क्षेत्र में अन्य जगहों की बात करें तो इराक ने करबला में शुक्रवार की नमाज रद्द कर दी । अधिकारियों ने संयुक्त अरब अमीरात में वायरस के खतरे के मद्देनजर प्रार्थना को छोटा कर इसे 10 मिनट के अंदर पूरा कर लिया गया । मक्का जैसे पवित्र जगह पर भी कोरोना की वजह से टेंशन का माहौल है । यहां सरकार यहां आने वाले जायरीन पर कड़ी नजर बनाए हुए है । पश्चिम एशिया में वायरस के 4,990 से ज्यादा पुष्ट मामले सामने आए हैं जिनकी वजह से कोविड-19 बीमारी हुई है । चीन के बाद इस बीमारी की वजह से सबसे ज्यादा लोगों की मौत ईरान और इटली में हुई है ।

कोरोना को लेकर जापान की दक्षिण कोरिया से ठनी
कोरोना वायरस दो देशों के बीच तनाव को भी बढ़ा रहा है । दक्षिण कोरिया से जापान पहुंचे लोगों को यहां की सरकार ने 14 दिनों तक अलग रखने की बात कही है । यह बात दक्षिण कोरिया को काफी खराब लगी है और उसने जापान को जवाबी कार्रवाई की चेतावनी दे दी है । यहां आपको बता दें कि कोरियाई प्रायद्वीप पर 1910 से लेकर 1945 तक जापान के शासन के कारण दोनों देशों के संबंध तनावपूर्ण रहते हैं ।

कोरोना: इतालवी टूरिस्ट यूपी के होटल में 'कैद'

नाराजगी जाहिर करने के लिए दक्षिण कोरिया के दो बड़े एयरलाइन कोरियन एयर और एशियाना ने शुक्रवार को जापान के लिए अपने अधिकतर उड़ानों को रद्द करने की घोषणा की और के-पॉप तथा सुपर जूनियर ने देश में अपने आगामी शो को अनिश्चितकाल के लिए स्थगित कर दिया । दक्षिण कोरिया में कोरोना वायरस के 6000 से अधिक मामले सामने आए हैं जो चीन के बाद सर्वाधिक है और दुनिया की 12वीं सबसे बड़ी अर्थव्यवस्था वाले देश से आने वाले लोगों पर 60 से अधिक देशों ने या तो यात्रा प्रतिबंध लगाया है या उन्हें अलग रखे जाने की घोषणा की है ।

कोरोना के डर से खाने-पीने का सामान स्टोर कर रहे अमेरिकी
अमेरिकी लोगों के ऊपर भी कोरोना का डर व्याप्त है । आलम यह है कि यहां के लोगों को लग रहा है कि कोरोना महामारी का रूप ले सकता है । इन आशंकाओं के बीच यहां के लोग डिब्बा बंद खाने-पीने के सामानों की स्टोरेज करने में लगे हैं । अमेरिका के उत्तर पश्चिमी हिस्से में कोरोना वायरस संक्रमण के मामले बढ़ने और मौत का आंकड़ा 12 पहुंचने के बाद अमेरिकी संसद ने इस विषाणु से लड़ने के लिए 8.3 अरब डॉलर का आपातकालीन 'व्यय विधेयक' पारित किया है जिस पर राष्ट्रपति डोनाल्ड ट्रंप हस्ताक्षर कर सकते हैं ।

अमेरिका में कोरोना वायरस संक्रमण का सबसे पहला मामला जनवरी में सामने आया था जबकि 29 फरवरी को देश में इससे पहली मौत हुई थी । अब इस विषाणु से मौत का आंकड़ा बढकर 12 तक पहुंच चुका है और यह कम से कम 15 प्रांतों में फैल चुका है । करीब 180 से अधिक लोग इससे संक्रमित हैं ।


इटली के बुजुर्गों को निशाना बना रहा कोरोना
कोरोना वायरस की वजह से इटली में बुजुर्गों की बड़े पैमाने पर जान जा रही है । यूरोप में कोरोना वायरस इटली से फैला है और अब तक इससे इटली में 148 लोगों की मौत हो चुकी है । जापान के बाद बुजुर्गों की सबसे ज्यादा संख्या इटली में है । वायरस सबसे तेजी से बुजुर्गों को अपनी चपेट में लेता है । ऐसे में बुजुर्गों को घरों में ही रहने की अपील की गई है ।

भारत में भी कोरोना का कहर
भारत में कोरोना का कहर जारी है । यहां अब तक कुल 31 संक्रमण के मामले सामने आए हैं, जिसमें 16 इटली के पर्यटक और उनका ड्राइवर, तीन केरल से, एक हैदराबाद, दो दिल्ली और छह आगरा से हैं । केरल के तीनों संक्रमित व्यक्तियों की सेहत ठीक हो चुकी है और उन्हें अस्पताल से छुट्टी मिल चुकी है ।

ईरानी विमान 300 भारतीयों के नमूने लेकर आएगा
ईरानी वाहक महान एयर कोरोना वायरस से ग्रस्त देश में फंसे 300 भारतीयों के रक्त नमूने लेकर भारत पहुंचेगा । यह विमान वापस लौटते समय ईरानी नागरिकों को वापस ले जाएगा । यह विमान दिल्ली में 24 घंटे के अंदर पहुंच जाएगा । इस विमान के दिल्ली पहुंचने के साथ ही ईरान में फंसे भारतीयों के नमूनों का परीक्षण किया जाएगा । इस परीक्षण में अगर कोरोनावायरस की उनकी रिपोर्ट नेगेटिव आती है तो फंसे हुए यात्रियों को इस्लामिक देश से वापस लाया जाएगा । ईरान में करीब दो हजार लोग फंसे हुए हैं, जिनमें से अधिकतर लोग कश्मीर के कारगिल क्षेत्र से हैं । वे ईरान में एक धार्मिक यात्रा पर गए थे ।

सतर्क हुआ नेपाल
भारत में कोरोना वायरस के 31 सत्यापित मामले सामने आने के बाद नेपाल सरकार ने इस विषाणु के संभावित प्रसार को थामने के लिए उसके साथ लगती सीमा पर कई कदम उठाये हैं । अधिकारियों ने बताया कि उसके तहत सरकार ने नेपाल-भारत सीमा पर नेपाल गंज और भद्रपुर हवाई अड्डों पर स्वास्थ्य डेस्क स्थापित किये हैं । अधिकारियों के मुताबिक सरकार ने सीमा पर 37 मार्गों पर स्वास्थ्य टीमें भी तैनात की है । स्वास्थ्य कर्मियों के साथ सुरक्षाकर्मी भी लगाये गये हैं ।

इन देशों में भी कोरोना की दस्तक
वेटिकन में शुक्रवार को कोरोना वायरस का पहला मामला सामने आया है । जांच में एक रोगी को कोविड-19 से संक्रमित पाए जाने के बाद देश के स्वास्थ्य क्लिनिक में बाह्य रोगी सेवाएं (ओपीडी) निलंबित कर दी हैं । सर्बिया में कोरोना वायरस का पहला मामला सामने आया । यह व्यक्ति हंगरी में रह रहा था । भूटान में एक अमेरिकी पर्यटक में कोरोना वायरस की पुष्टि हुई है । नीदरलैंड ने कोरोना वायरस से पहली मौत की पुष्टि की है ।

सेनेगल में संयुक्त राष्ट्र की एक कर्मचारी उन चार लोगों में शामिल हैं जो घातक कोरोना वायरस से संक्रमित पाये गये है । संयुक्त राष्ट्र ने कहा कि यह दुनिया भर में संयुक्त राष्ट्र का पहला मामला है । सेनेगल ने बुधवार को दो नये मामलों की जानकारी दी थी जिनमें ब्रिटेन की 33 वर्षीय एक महिला शामिल हैं । ब्रिटेन में कोरोना वायरस से पहली मौत का मामला सामने आया है और इस विषाणु से संक्रमित मरीजों की संख्या 115 हो गई है । पाकिस्तान में घातक कोरोना वायरस के संक्रमण के मामलों की संख्या बढ़कर छह हो गई है ।

कोरोना को लेकर टेंशन में WHO
विश्व स्वास्थ्य संगठन (डब्ल्यूएचओ) ने चेतावनी दी है कि कई देश कोरोना वायरस के संकट को अब भी अधिक गंभीरता से नहीं ले रहे हैं, जबकि पूरे यूरोप और अमेरिका में इस बीमारी का प्रकोप बढ़ गया है, जहां चिकित्साकर्मियों ने अस्पताल की तैयारियों में भारी कमी को लेकर चिंता जाहिर की है । अर्थव्यवस्था पर इसके प्रभाव को लेकर जारी आशंकाओं के बीच वैश्विक बाजारों में फिर से गिरावट दर्ज की गई है । कई देश इस बीमारी के संक्रमण को रोकने के लिए और अधिक कठोर कदम उठा रहे हैं । कोविड-19 की वजह से अब तक दुनियाभर में 3,300 से अधिक लोगों की मौत हो चुकी है और लगभग 85 देशों में करीब 100000 लोग संक्रमित हैं ।

चीन में कोरोना वायरस से मरने वालों की संख्या 3,042 हुई, 80,552 लोग संक्रमित
पेइचिंग
चीन में घातक कोरोना वायरस से 30 और लोगों की मौत के बाद मृतकों की संख्या बढ़कर 3,042 हो गई है । इसके अलावा वायरस से संक्रमित लोगों की संख्या 80,552 है । चीन के राष्ट्रीय स्वास्थ्य आयोग (एनएचसी) ने कहा कि उसे बृहस्पतिवार को चीन में कोरोना वायरस के 143 नये मामलों और 30 से अधिक लोगों की मौत की जानकारी मिली है ।
एनएचसी ने शुक्रवार को बताया कि 30 में से 29 मौत हुबेई प्रांत में जबकि एक व्यक्ति की मौत हेनान प्रांत में हुई । इस बीच आयोग ने कहा कि 102 नए संदिग्ध मामले सामने आए हैं, जिससे संदिग्ध मामलों की संख्या बढ़कर 482 हो गई है । चीन में बृहस्पतिवार तक 80,552 लोग कोरोना वायरस से संक्रमित पाए गए हैं । इनमें 3,042 लोगों की मौत हो चुकी है ।

चीन में 23,784 रोगियों का इलाज चल रहा है और 53,726 लोगों को इलाज के बाद छुट्टी दी जा चुकी है । आयोग ने कहा कि बृहस्पतिवार को विदेश से आए 16 लोग कोरोना वायरस से संक्रमित पाए गए हैं । इनमें से 11 लोग गांसू प्रांत में, चार लोग पेइचिंग में और एक व्यक्ति शंघाई में इस वायरस से संक्रमित पया गया है । आयोग ने बताया कि इसके साथ ही विदेश से आए पीड़ितों की संख्या बढ़कर 36 हो गई है ।












