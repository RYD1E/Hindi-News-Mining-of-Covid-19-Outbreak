कोरोना वायरस: WHO ने कहा, जो पहले से बीमार उन्हें ज्यादा खतरा

दुर्गेश नंदन झा, नई दिल्ली
कोरोना वायरस के मामले भारत में भी लगातार बढ़ रहे हैं । इसको लेकर लोगों में काफी डर है । विश्व स्वास्थ्य संगठन (WHO) ने चीन में कोरोना संक्रमित मरीजों पर स्टडी के बाद जो रिपोर्ट दी है उसके मुताबिक, कोरोना से अधिक खतरा उन लोगों को है जो पहले ही बीमार हैं । सबसे अधिक जान उन लोगों की गई जो पहले से ही दिल के मरीज थे या डायबिटीज से पीड़ित थे ।

रिपोर्ट के मुताबिक, स्टडी में शामिल किए गए लोगों में Covid-19 पीड़ित 88% लोगों को बुखार था । 68 पर्सेंट केसों में सूखी खांसी, 38 पर्सेंट को थकान, 33% में अधिक थूक बनना, 19 पर्सेंट लोगों को सांस लेने में दिक्कत, 14 फीसदी को गला सूखने और 14 पर्सेंट को सिरदर्द और 14 पर्सेंट में अन्य लक्षण दिखे ।

रिपोर्ट में कहा गया है कि अधिकतर उन लोगों की जान गई है, जिन्हें पहले से कोई स्वास्थ्य संबंधी दिक्कतें थीं । 13.2 पर्सेंट को दिल से जुड़ी समस्या थी, 9.2 पर्सेंट डायबिटीज पीड़ित थे, 8.4 हायपरटेंशन के मरीज थे, 8 पर्सेंट सांस से जुड़ी दिक्कतों का सामना कर रहे थे । 7.6 पर्सेंट मृतक कैंसर के मरीज थे । WHO की रिपोर्ट के मुताबिक, केवल 2 पर्सेंट कोरोना संक्रमित 18 साल से कम उम्र के हैं । यह दिखाता है कि इस उम्र सीमा के लोगों पर इसका कम असर हो रहा है । WHO एक्सपर्ट्स के मुताबिक, बहुत कम युवा मरीजों की मौत हुई है । जान गंवाने वालों में अधिकतर लोग अधिक उम्र के हैं और साथ में उन्हें स्वास्थ्य संबंधी अन्य दिक्कतें भी थीं ।
केंद्रीय स्वास्थ्य मंत्री हर्षवर्धन ने रविवार को कहा कि सरकार स्थिति पर नजर बनाए हुए है और Covid-19 को फैलने से रोकने के लिए हर कदम उठाए जा रहे हैं । मंत्रालय की ओर से कहा गया, 'यह वायरस दुनिया के 90 देशों में फैल चुका है और 1 लाख से अधिक केस सामने आ चुके हैं । राज्यों और केंद्र शासित प्रदेशों को यात्रियों की सूची सौंपते हुए कम्युनिटी सर्विलांस बढ़ाने को कहा गया है ।
कोरोना से दुनियाभर में 3,825 की मौत, WHO ने कहा- विश्वव्यापी खतरा
नई दिल्ली
देश में कोरोना वायरस के सात नए मामले सामने आने के बाद सोमवार को संक्रमित लोगों की कुल संख्या 46 हो गई है  । स्वास्थ्य मंत्रालय के अधिकारियों ने सोमवार को यह जानकारी दी । अधिकारियों ने बताया कि दिल्ली, पंजाब, उत्तर प्रदेश, जम्मू, केरल से एक-एक और पुणे से दो नए मामले सामने आए हैं । उन्होंने बताया कि देश में कोरोना वायरस से अब तक किसी की भी मौत की खबर नहीं है । महाराष्ट्र के पुणे में दो लोग संक्रमित पाए गए हैं वो उनके दुबई की यात्रा करने की जानकारी मिली है । उन्हें पुणे के नायडु अस्पताल में भर्ती कराया गया है ।
भारत में कोरोना के सात नए मामले
दुनिया भर के नब्बे से अधिक देशों में कोरोना वायरस से 1,10,041 लोग संक्रमित पाए गये हैं और इससे 3,825 लोगों की मौत हुई है । ईरान में लगभग 2,000 भारतीय रह रहे हैं, जहां सात हजार लोग इस वायरस से संक्रमित पाये गये है और 237 लोगों की मौत हुई है । वहीं विश्व स्वास्थ्य संगठन ने कहा है कि कोरोना वायरस वास्तव में विश्वव्यापी खतरा बन गया है

डब्ल्यूएचओ ने दी चेतावनी
डब्ल्यूएचओ ने सोमवार को चेतावनी दी कि कोरोना वायरस का वैश्विक प्रसार 'वास्तविक' खतरा है । हालांकि, संगठन यह भी कहा कि अब भी वायरस पर नियंत्रण पाया जा सकता है । डब्ल्यूएचओ के प्रमुख टेड्रोस अधानोम घेब्रेयेसुस ने कहा, 'विश्वव्यापी महामारी का खतरा वास्तविक बन गया है ।' हालांकि उन्होंने यह भी कहा कि इतिहास में यह पहली विश्वव्यापी महामारी होगी जिस पर नियंत्रण हासिल किया जा सकता है और यह दुनिया वायरस के दया पर नहीं है ।

चीन में कोरोना से अब तक 3119 की मौत
चीन में घातक कोरोना वायरस से मरने वालों की संख्या 3119 हो गई है जबकि पुष्ट मामलों की संख्या 80,735 है । देश के राष्ट्रीय स्वास्थ्य आयोग (एनएचसी) ने कहा कि इस बीमारी से ठीक होने के बाद 58,600 रोगियों को अस्पतालों से छुट्टी मिल चुकी है ।

ईरान: 24 घंटे में 43 और लोगों की मौत
चीन के बाद कोरोना वायरस का सबसे ज्यादा कहर ईरान में देखने को मिल रहा है । पिछले 24 घंटे में 43 और लोगों की मौत के साथ ही ईरान में कोरोना के संक्रमण से मरने वालों की संख्या 237 तक पहुंच गई है । साथ ही देश में अब तक कुल 7,161 मामलों की पुष्टि भी हुई है । ईरान में कोरोना के बढ़ते मामलों को देखते हुए भारत सरकार ने बड़ा फैसला लिया है । सरकार ने ईरान में फंसे भारतीयों को वापस लाने के लिए भारतीय वायुसेना के सी-17 ग्लोबमास्टर विमान भेजा है ।

जर्मनी में कोरोना से पहली बार दो की मौत
जर्मनी में कोरोना वायरस के संक्रमण से दो लोगों की मौत हुई है । अधिकारियों ने बताया कि मरने वाले एस्सेन शहर और हाइजनबर्ग के रहने वाले हैं और इस संक्रमण से देश में ये पहली मौते हैं । अधिकारियों ने बताया कि एस्सेन में 89 वर्षीय महिला की मौत हुई जिसका तीन मार्च से इलाज किया जा रहा था । उन्होंने बताया कि सांस लेने में मदद और रक्त संचार को सामान्य रखने की चिकित्सों की तमाम कोशिशों के बावजूद उसे बचाया नहीं जा सका ।














