देश में 73 लोगों में कोरोना वायरस की पुष्टि, जानें किस राज्य में कोविड-19 के कितने मरीज
देश में कोरोना वायरस के मामलों की संख्या बढ़कर 73 पहुंच गई है । केंद्र सरकार ने राज्यवार आंकड़े जारी कर इस बीमारी के ताजा अपडेट शेयर किया है । कुल 73 मरीजों में 17 मरीज विदेशी हैं ।

नई दिल्ली
देश में कोरोना वायरस से संक्रमित लोगों की संख्या बढ़ती ही जा रही है । इस जानलेवा वायरस से संक्रमित लोग अलग-अलग राज्यों के हैं । भारत में 17 विदेशी मरीजों समेत कुल 73 लोगों में संक्रमण की पुष्टि हो चुकी है । चीन से पूरी दुनिया में लगातार फैल रहे कोरोना वायरस से हो रही बीमारी को विश्व स्वास्थ्य संगठन (WHO) ने महामारी घोषित कर दिया है । आइए जानते हैं किन-किन राज्यों में कोरोना के कितने मरीज हैं...

देश के 12 राज्यों में कोरोना का कहर
कोरोना ने अब तक 12 राज्यों को अपने चपेट में ले लिया है । सबसे ज्यादा कोरोना के मामले केरल में आए हैं । यहां 17 लोगों में कोरोना की पुष्टि हुई है । इसके बाद में महाराष्ट्र में 11 लोगों में कोरोना की पुष्टि हुई है । यूपी में भी 10 कोरोना के मामले आए हैं । दिल्ली में 6 मामलों की पुष्टि हुई है ।

कोरोना: महामारी क्या और कैसे करते हैं घोषित?

अमेरिका, भूटान और दुबई से आए लोगों पर नजर
मंगलवार को जिन छह नए लोगों में कोरोना का संक्रमण पाया गया उनमें तीन ने दुबई के रास्ते अमेरिका की यात्री की थी । दो लोगों ने दुबई की जबकि एक ने लंदन के हीथ्रो हवाई अड्डे से फ्लाइट पकड़कर अमेरिका की यात्रा की थी । इनमें चार लोग बेंगलुरु जबकि दो लोग पुणे में हैं । भारत में इन लोगों के संपर्क में आने वाले 1,400 से ज्यादा लोगों को आइसोलेशन वार्ड में रखा गया है ।

उधर, भूटान में एक वायरस संक्रमित अमेरिकी के संपर्क में आए 404 भारतीयों को असम में अलग-थलग कर दिया गया है और उन पर नजर बनी हुई है । बुधवार को इटली से आए 83 लोगों को मानेसर में आर्मी की ओर से बनाए गए आइसोलेशन वार्ड में रखा गया है । इनमें एक बच्चा और भारतीय मूल के नौ विदेशी हैं ।

भारत में कोरोना वायरस के मामले बढ़कर 73 हुए, रोकने के लिए क्या-क्या हुआ, जानें हर सवाल का जवाब
नई दिल्ली
भारत में कोरोना वायरस के संक्रमण के मामलों में तेजी से इजाफा हुआ है । बुधवार तक जहां 60 केस सामने आए थे, गुरुवार को यह बढ़कर 73 हो गया । वायरस के प्रकोप को सीमित करने के लिए भारत ने बड़ा कदम उठाते हुए विदेशियों के आने पर 15 अप्रैल तक रोक लगा दी है । राजनयिकों, यूएन और दूसरे अंतरराष्ट्रीय संगठनों को इससे छूट दी गई है ।
केंद्रीय स्वास्थ्य मंत्रालय ने गुरुवार को प्रेस कॉन्फ्रेंस कर कोरोना वायरस से जुड़े तमाम सवालों के जवाब दिए । स्वास्थ्य मंत्रालय में जॉइंट सेक्रटरी लव अग्रवाल ने कोरोना वायरस को लेकर सरकार द्वारा उठाए गए कदमों की भी जानकारी दी । आइए जानते हैं, कोरोना वायरस से जुड़े सवालों के जवाब ।

भारत में अब तक कितने केस?
भारत में कोरोना वायरस के संक्रमण के अब तक (गुरुवार शाम तक) 76 मामले, इनमें 56 भारतीय और 17 इटैलियन ।
क्या गर्मी में खुद नष्ट हो जाएगा वायरस?
गर्मी के मौसम में वैसे तो फ्लू के मामले बहुत कम आते हैं, लेकिन अभी तक किसी भी स्टडी में ऐसा कोई सबूत नहीं मिला है कि ज्यादा तापमान में कोरोना वायरस खत्म हो जाता है ।
कोरोना वायरस का टीका कब तक बन सकेगा?
इंडियन काउंसिल ऑफ मेडिकल रिसर्च के मुताबिक कोरोना वायरस का वैक्सिन बनाने में कम से कम डेढ़ से 2 साल तक का वक्त लगेगा ।
मरीजों के संपर्क में आए कितने लोगों की निगरानी की जा रही है?
अब तक कोरोना से संक्रमित पाए गए 73 लोगों के संपर्क में आए 1,500 से ज्यादा लोगों को ऑब्जर्वेशन में रखा गया है ।
विदेश यात्रा करनी चाहिए या नहीं?
भारत ने 15 अप्रैल के लिए विदेशियों के वीजा को सस्पेंड कर दिया है । सरकार ने भारतीय नागरिकों के विदेश जाने पर रोक तो नहीं लगाई है लेकिन सलाह जरूर दी है कि इस वक्त विदेश यात्रा से बचें ।
बाहर के देशों से अभी तक कितने भारतीय सुरक्षित लाए गए?
अब तक 900 से ज्यादा भारतीयों को कोरोना वायरस का ज्यादा प्रकोप झेल रहे देशों से सुरक्षित वापस लाया गया है । इसके अलावा मालदीव, म्यांमार, बांग्लादेश, चीन, अमेरिका, मेडागास्कर, श्रीलंका, नेपाल, साउथ अफ्रीका और पेरु के 48 नागरिकों को भी एयरलिफ्ट किया गया है ।
एयरपोर्टों पर अभी तक कितने लोगों की स्क्रीनिंग?
देश के 30 एयरपोर्टों पर अभी तक 10.5 लाख से ज्यादा यात्रियों की स्क्रीनिंग की जा चुकी है ।
कोरोना वायरस की जांच के लिए देश में कितने सेंटर?
पुणे स्थित नैशनल इंस्टिट्यूट ऑफ वायरोलॉजी के लैब में हो रही है सैंपलों की जांच । इसके अलावा देशभर में 51 अन्य टेस्ट सेंटर बनाए गए हैं । इसके साथ ही 56 सैंपल कलेक्शन सेंटर भी बनाए गए हैं ।
फिलहाल कितने टेस्टिंग किट मौजूद?
स्वास्थ्य मंत्रालय के मुताबिक उसके पास करीब 1 लाख टेस्टिंग किट मौजूद हैं । अतिरिक्त टेस्टिंग किट्स के ऑर्डर दिए जा चुके हैं और वे जल्द मिलने वाले हैं ।
क्या देश में कोरोना वायरस से किसी की मौत हुई है?
राहत की बात है कि अब तक भारत में कोरोना वायरस से किसी मरीज की मौत की पुष्टि नहीं हुई है ।


