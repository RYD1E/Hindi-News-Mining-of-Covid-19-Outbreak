कोरोना से डरें नहीं भारतीय, हम इस वायरस से जीत रहे जंग: भारतीय शोधकर्ता
नई दिल्ली
कोरोना को लेकर पिछले दो तीन दिनों के भीतर देश में भय का माहौल बना है । भारत में कोराना के संक्रमण के शिकार पांच लोगों में चार खुद से ठीक हो जाते हैं । इसे देखते हुए भारतीय शोधकर्ता और वैज्ञानिक गगनदीप कांग ने देशवासियों से अपील की है कि किसी को भी इस वायरस से घबराने की जरूरत नहीं है । शोधकर्ता ने कहा कि भारत में कोरोना वायरस के संक्रमण के 30 मामले सामने आए हैं, जिसमें से 16 इटली के पर्यटक हैं । इसके अलावा केरल के जिन तीन नागरिकों में कोरोना के संक्रमण पाए गए थे, वे पूरी तरह ठीक हो चुके हैं ।
पिछले साल लंदन में रॉयल सोसाइटी में फेलो चुनी गईं पहली भारतीय महिला गगनदीप ने बताया कि सार्वजनिक स्वास्थ्य केंद्रों को चाहिए कि वह लोगों को कोरोना के प्रति जागरूक करें । वे लोगों को बताएं कि कैसे किसी संक्रमित शख्स से दूरी बनाकर रखा जाए और किन जगहों पर जाने से बचा जाए ।
उन्होंने उदाहरण के तौर पर समझाया कि इस समय कोरोना के उपचार कारगर नहीं हैं, लेकिन ये मददगार हैं । उन्होंने कहा कि पांच में से चार लोग अपने आप ही ठीक हो जाते हैं और ऐसे संक्रमित लोगों को खांसी और बुखार के लिए केवल 'पेरासिटामोल' जैसी दवाएं ही काफी हैं । पांचवें संक्रमित को अस्पताल में भर्ती करवाने की जरूरत पड़ सकती है । अगर आपको सांस लेने में तकलीफ हो रही है तो आपको जल्द से जल्द डॉक्टर के पास जाना चाहिए ।

अंतरराष्ट्रीय स्तर पर महामारी की रोकथाम के लिए काम करने वाली नॉर्वे की संस्था कोलिशन फॉर एपिडेमिक प्रिपेयर्डनेस इनोवेशन (CEPI) भी कोरोना के लिए टीका का आविष्कार करने में जुटी है । शोधकर्ता गगनदीप कांग ने कहा, 'कोरोना को लेकर किसी को बहुत ज्यादा चिंता करने या घबराने की जरूरत नहीं है । हम हर दिन वायरस के संपर्क में आते हैं । सुनिश्चित करें कि आप अपने हाथों को अच्छी तरह से धोते हैं । फर्श पर भी कीटाणुनाशक का पोछा लगाएं । अपना चेहरा छूने से बचें ।'
कोरोना वायरस (covid 19) असल में वायरसों का एक बड़ा परिवार है, जिसके चलते सामान्य जुकाम से लेकर सांस संबंधी गंभीर परेशानी हो सकती है । उन्होंने बताया कि कोरोना वायरस (CoV) से सामान्य सर्दी से लेकर सांस लेने में दिक्कत जैसी बीमारी हो सकती है । जॉन्स हॉपकिंस सेंटर फॉर सिस्टम्स साइंस एंड इंजिनियरिंग की रिपोर्ट के मुताबिक कोरोना के संक्रमण की वजह से पूरी दुनिया में 3000 से ज्यादा लोगों की जान जा चुकी है । वहीं, 90 हजार से ज्यादा लोग इसके संक्रमण में आ चुके हैं । अच्छी बात यह है कि 53,000 लोग इस संक्रमण से उबर चुके हैं ।

कोरोना को लेकर विश्व स्वास्थ्य संगठन ने पहले ही 'वैश्विक आपातकाल' घोषित कर दिया है । हमें इसे महामारी बनने से रोकना होगा । नाक और गले में सूजन को देखकर कोरोनोवायरस के संक्रमण का अंदाजा लगाया जा सकता है । हालांकि जांच में इसके संक्रमण का पता लगने में 12-24 घंटे लगते हैं ।

कांग ने कहा कि इस समय देखने में आया है कि अन्य फ्लू के मुकाबले कोरोना से बच्चों में गंभीर बीमारी नहीं होती है । उन्होंने बताया कि ये वायरस बुजुर्गों या फिर ऐसे लोगों में जोकि उच्च रक्तचाप, मधुमेह और हृदय संबंधित बीमारियों से ग्रसित हैं, के लिए खतरनाक है ।
टीका बनने में लग सकते हैं एक साल
कांग ने बताया कि कोरोना का टीका तैयार होने में एक साल से ज्यादा का वक्त लग सकता है । हालांकि वह यह भी मानती हैं कि टीका से कोरोना का पूर्ण उपचार हो जाएगा, ऐसा कहना जल्दबाजी होगी । उन्होंने बताया कि CEPI कोरोना वायरस के टीके बनाने के लिए यूनिवर्सिटी ऑफ क्वींसलैंड और अमेरिका-बेस्ड बायोटेक कंपनी मोडेर्ना को फंड उपलब्ध करा रही है, जिन्होंने 6 हफ्तों में एक टीका तैयार कर लिया है । इन टीकों का क्लीनिकल ट्रायल किया जाएगा । इस टीके को पूरी तरह से तैयार होने में साल भर का वक्त लग सकता है ।

कांग ने कहा कि खांसी या छींकने वाले लोगों से छह से 10 फीट की दूरी पर रहने की जरूरत है । हालांकि सघन आबादी वाले भारत में इतनी दूरी बना कर रखना मुश्किल है ।

भारत में कोरोना के मामले बढ़े, एक्सपर्ट्स की चिंता- साउथ एशिया में वायरस फैलने से रोकना बहुत मुश्किल

मुंबई
दुनिया भर के लिए गहरी चिंता का कारण बन चुके कोरोना वायरस पर काबू पाने के लिए भारत में यात्रियों को कड़ी स्क्रीनिंग से गुजरना पड़ रहा है । इस बीच देश में बढ़ते जा रहे कोरोना वायरस के मामलों को देखते हुए विशेषज्ञों ने चिंता जताई है कि दक्षिण एशिया में इस खतरनाक बीमारी से निपटना आसान नहीं होगा ।
एक्सपर्ट्स का कहना है कि बेहद घनी जनसंख्या वाले भारत, बांग्लादेश और पाकिस्तान जैसे देशों में चिकित्सा का जो बुनियादी ढांचा है, उससे कोरोना के खिलाफ लड़ाई बड़ी कठिन साबित हो सकती है ।
भारत में काबू पाना मुश्किल
भारत, पाकिस्तान और बांग्लादेश में दुनिया की जनसंख्या का पांचवा हिस्सा रहता है । ऐसे में कोरोना पर काबू पाने के लिए मरीजों को जिस तरह के इंटेंसिव केयर की जरूरत होती है, उसके लिए इन देशों के मौजूदा हेल्थ सिस्टम को काफी संघर्ष करना पड़ सकता है । जॉर्ज इंस्टिट्यूट ऑफ पब्लिक हेल्थ, नई दिल्ली के एग्जीक्यूटिव डायरेक्टर विवेकानंद झा का कहना है कि जापान और चीन जैसे देशों ने कोरोना को लेकर जिस तरह का लॉकडाउन किया है, वैसा भारत जैसी सघन आबादी वाले देश में अच्छी परिस्थितियों में भी बहुत असंभव है ।
कोरोना का फैलाव रोकना चुनौती
वहीं, भारत सरकार ने दावा किया है कि उसने तकरीबन 10 लाख यात्रियों की बड़े-बड़े हवाई अड्डों पर जांच की है और सेपरेशन वॉर्ड्स भी स्थापित किए हैं । केंद्रीय मंत्री डीवी सदानंद गौड़ा का कहना है कि कोरोना वायरस एक चुनौती है । भारत सरकार प्राथमिक तौर पर इसका फैलाव रोकने में लगी है । हालांकि, भारत की एक बड़ी जनसंख्या देश के भीतर ही प्रवासी है, जो एक जगह से दूसरी जगह जाने के लिए रेल और सड़क मार्ग का इस्तेमाल करती है । ऐसे में किसी भी वायरस के फैलाव को रोकना एक बड़ा चैलेंज हो सकता है ।

पाकिस्तान में 5 मामले
भारत के अलावा पाकिस्तान में भी कोरोना के पांच मामले सामने आए हैं । पाकिस्तान मेडिकल असोसिएशन के सचिव शाहिद मलिक ने अपनी मजबूरी बताते हुए कहा कि हमारे पास मानव संसाधन नहीं है । हमारे पास जरूरत के सामान भी नहीं है । इसके अलावा मौजूदा संसाधनों से हम किसी बड़ी इमरजेंसी से निपटने में भी सक्षम नहीं हैं । बांग्लादेश में अभी तक कोरोना का एक भी मामला देखने में नहीं आया है लेकिन सिंगापुर में पांच बांग्लादेशी मजदूरों में कोरोना की पुष्टि हुई है ।




