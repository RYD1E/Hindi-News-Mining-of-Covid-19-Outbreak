कोरोना के मरीजों की निगरानी कर रहे लखनऊ के दो और डॉक्टर हुए संक्रमित, आइसोलेशन वॉर्ड में भर्ती
लखनऊ में केजीएमसी के दो अन्य चिकित्सकों में भी कोरोना वायरस से संक्रमित होने के लक्षण पाए गए हैं । दोनों चिकित्सकों को आइसोलेशन वॉर्ड में रखकर उनका इलाज शुरू कराया गया है ।
लखनऊ
लखनऊ के किंग जॉर्ज मेडिकल कॉलेज में कोरोना से संक्रमित मरीजों के इलाज में लगी डॉक्टर्स की टीम के दो सदस्यों में कोरोना से संक्रमण के लक्षण मिले हैं । इस टीम के सभी सदस्यों को फिलहाल चिकित्सकीय निगरानी में रखा गया है । वहीं संदिग्ध दोनों चिकित्सकों को आइसोलेशन वॉर्ड में भर्ती कराया गया है ।
किंग जॉर्ज मेडिकल कॉलेज के इन चिकित्सकों के अलावा पूर्व में एक अन्य डॉक्टर के भी संक्रमित होने की पुष्टि हुई है । लखनऊ के इन दोनों मामलों के साथ यूपी में कोरोना से संक्रमित मरीजों की कुल संख्या 21 तक पहुंच गई है ।

दो मरीजों की देखभाल कर रहे थे डॉक्टर
सूत्रों के मुताबिक, ये दोनों चिकित्सक कनाडा से आई एक महिला और उसके रिश्तेदार के संक्रमित होने के बाद उसकी निगरानी कर रहे थे । बुधवार-गुरुवार की रात इन दोनों की तबीयत खराब होने के बाद इन्हें आइसोलेशन वॉर्ड में शिफ्ट कर दिया गया ।

नोएडा में भी एक मरीज की निगरानी
इससे पहले गुरुवार को HCL के एक कर्मचारी को कोरोना पॉजिटिव पाया गया है । नोएडा में अब तक चार मामले सामने आ चुके हैं । एचसीएल के इस कर्मचारी को पहले ही निगरानी में रखा जा चुका है । कंपनी के अधिकारियों के अनुसार, ये मरीज टर्की से कुछ दिन पहले ही भारत लौटा था ।

कोरोना वायरस: CII ने सदस्य कंपनियों से कर्मचारियों की छंटनी नहीं करने को कहा
सीआईआई ने अपनी सदस्य कंपनियों से आग्रह किया है कि कोरोना संकट के वक्त वे कर्मचारियों की छंटनी नहीं करें । संगठन ने सरकार से आग्रह किया है कि वे कंपनियों की मदद करे ।

नई दिल्ली
कोरोना वायरस संकट के चलते वैश्विक अर्थव्यवस्था में नरमी के बीच भारतीय उद्योग परिसंघ (CII) ने अपनी सदस्य कंपनियों से कर्मचारियों की छंटनी नहीं करने को कहा है । परिसंघ के अध्यक्ष विक्रम किर्लोस्कर की यह टिप्पणी मांग में कमी की चिंता को लेकर कंपनियों के छंटनी का रास्ता अपनाने की संभावना के बीच आई है ।
मांग घटने से नौकरियों पर खतरा
दुनियाभर में कोरोना वायरस के फैलाव को रोकने के लिए कई देशों ने अलग-अलग तरह के प्रतिबंध लगाए हैं । इससे मांग की कमी के चलते भारत समेत अन्य देशों में कंपनियों के लोगों को नौकरी से निकाले जाने की आशंका है । मौजूदा समय को ‘चुनौतीपूर्ण’ करार देते हुए किर्लोस्कर ने कहा, ‘व्यवस्था में नकदी बढ़ाने के लिए रिजर्व बैंक को नीतिगत दरों को कम करना चाहिए । वहीं सरकार को उद्योग जगत के सभी ऋणों की वसूली रोक देनी चाहिए ।’


कंपनियां कर रहीं वेतन में कटौती
उन्होंने कहा, ‘हमने अपनी सदस्य कंपनियों से आग्रह किया है कि वह अपने कर्मचारियों को बनाए रखें और जितना संभव हो सके उनकी छंटनियां न करें । साथ ही छोटे सेवाप्रदाताओं का भी ख्याल रखा जाना चाहिए । वर्ष 2019 के अंत तक 9,325 कंपनियां सीआईआई की सदस्य बन चुकी हैं । अन्य क्षेत्रों के अलावा, कोरोना वायरस महामारी से सबसे ज्यादा विमानन कंपनियों को प्रभावित किया है । गोएयर ने क्रमिक आधार पर अपने कर्मचारियों को बिना वेतन की छुट्टी पर भेजने की घोषणा की है । वहीं इंडिगो ने अपने कर्मचारियों के वेतन में 25 प्रतिशत की कटौती करने की घोषणा की है ।


एयर इंडिया भी वेतन काटेगी
कर्ज में डूबी सरकार विमानन कंपनी एअर इंडिया भी कर्मचारियों के वेतन में पांच प्रतिशत तक की कमी करने पर विचार कर रही है । किर्लोस्कर ने कहा कि दुनिया के अन्य देशों से तुलना करके देखें तो हमारी सरकार ने इस संकट के दौरान अच्छा काम किया है । सरकार को अर्थव्यवस्था को और सहारा देना चाहिए, क्योंकि हमारा निर्यात प्रभावित हो रहा है ।


सरकार से मदद का आग्रह
उन्होंने कहा, ‘हमने सरकार से अनुरोध किया है कि सभी ऋणों की वसूली पर रोक लगाकर सरकार को उद्योग की मदद करनी चाहिए । वही केंद्र और राज्य सरकारों का लघु उद्योग क्षेत्र का जितना बकाया है, उसका त्वरित भुगतान कर देना चाहिए ।’ उन्होंने रिजर्व बैंक से लघु अवधि के लिए उसकी मौद्रिक नीतिगत दरों को नरम करने का भी आग्रह किया, ताकि व्यवस्था में नकदी की उपलब्धता बढ़ाई जा सके । इस हफ्ते की शुरुआत में रिजर्व बैंक ने नीतिगत दरों में कटौती के संकेत दिए हैं ।











