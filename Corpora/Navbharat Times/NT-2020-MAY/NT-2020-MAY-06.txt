कोविड-19: महाराष्ट्र में कोरोना मरीजों की रेकॉर्ड वृद्धि से देश में रोगियों की संख्या 50 हजार के पार
देशभर में जहां संक्रमण और मौत के सर्वाधिक मामले महाराष्ट्र से आए हैं, वहीं गुजरात, मध्य प्रदेश, पश्चिम बंगाल, राजस्थान, दिल्ली, उत्तर प्रदेश, आंध्र प्रदेश, तमिलनाडु, तेलंगाना, कर्नाटक तथा पंजाब भी घातक वायरस से बुरी तरह प्रभावित हैं ।
नई दिल्ली
देश में बड़ी संख्या में स्वास्थ्यकर्मियों और सुरक्षाकर्मियों के कोरोना वायरस से संक्रमित पाये जाने के साथ कोविड-19 के रोगियों की कुल संख्या 50 हजार को पार कर गई है । पश्चिम बंगाल, गुजरात तथा महाराष्ट्र जैसे राज्यों में संक्रमण से बड़ी संख्या में मरीजों की मौतें चिंताजनक हैं । वहीं, महाराष्ट्र में एक दिन में 1,200 से अधिक मामले सामने आना भी बड़ी चिंता का सबब है । हालांकि, केरल से अच्छी खबर आई जहां बुधवार को संक्रमण का कोई नया मामला सामने नहीं आया है ।
अब शाम में आंकड़े अपडेट नहीं कर रहा स्वास्थ्य मंत्रालय
केंद्रीय स्वास्थ्य मंत्रालय ने बुधवार से कोविड-19 के आंकड़े शाम को देना बंद कर दिया है, वहीं इसके सुबह के अपडेट में मौत के मामलों की संख्या 1,694 और संक्रमण के कुल मामलों की संख्या 49,391 बताई गई । इसमें मंगलवार सुबह से क्रमश: 126 मौत के मामलों तथा 2,958 संक्रमण के मामलों की वृद्धि हुई है ।

50 हजार के पार पहुंचे संक्रमण के मामले
आंकड़ों में यह भी बताया गया कि अब तक देश में 15 हजार से अधिक लोग ठीक हो चुके हैं और लोगों के संक्रमण से उबरने की दर करीब 29 प्रतिशत है । हालांकि रात नौ बजे की स्थिति के अनुसार विभिन्न राज्यों एवं केंद्रशासित प्रदेशों के आंकड़ों का संकलन कर तैयार किए गए चार्ट में देश में कोरोना वायरस संक्रमण के कुल मामलों की संख्या 51,435 पहुंच गई है और मौत के मामले 1,694 पर पहुंच गए हैं ।

हर्ड इम्यूनिटी: स्वीडन की राह चल सकता है भारत?

टेंशन दे रहे हैं ये राज्य
देशभर में जहां संक्रमण और मौत के सर्वाधिक मामले महाराष्ट्र से आए हैं, वहीं गुजरात, मध्य प्रदेश, पश्चिम बंगाल, राजस्थान, दिल्ली, उत्तर प्रदेश, आंध्र प्रदेश, तमिलनाडु, तेलंगाना, कर्नाटक तथा पंजाब भी घातक वायरस से बुरी तरह प्रभावित हैं । केरल में अब तक संक्रमण के 500 से अधिक मामले सामने आए हैं, लेकिन बुधवार को राज्य में इस महामारी का एक भी मामला सामने नहीं आया और राज्य सरकार के अधिकारियों के अनुसार अब केवल 30 रोगियों का इलाज चल रहा है और बड़ी संख्या में मरीज ठीक हो चुके हैं ।

नियंत्रण में नहीं आ पा रहा है महाराष्ट्र
केंद्रीय स्वास्थ्य मंत्री हर्षवर्धन ने बुधवार को राज्यों से कहा कि वे प्रारंभिक निगरानी, संपर्कों का तेजी से पता लगाने और शुरू में ही रोग निदान जैसे कदमों पर ध्यान केंद्रित करें ताकि इन क्षेत्रों में मौत के मामलों में कमी आ सके । उन्होंने महाराष्ट्र और गुजरात के कुछ जिलों में कोविड-19 के मरीजों में अधिक मृत्यु दर पर चिंता व्यक्त की । महाराष्ट्र में कोविड-19 के 1,233 नए मामले सामने आए हैं जो अब तक एक दिन में सर्वाधिक हैं । राज्य में संक्रमित रोगियों की संख्या 16,758 पहुंच गई है, वहीं एक दिन में मौत के 34 नये मामले सामने आने के साथ कुल मृतक संख्या 651 हो गई है । मुंबई में अकेले 10,500 से अधिक मामले सामने आए हैं ।

गुजरात में बुधवार को 380 नये मामले संक्रमण के आए हैं और 28 लोगों की मौत हो गई जिसके बाद कुल रोगियों की संख्या 6,625 हो गयी और मृतकों की संख्या 396 पहुंच गई । अकेले अहमदाबाद में एक दिन में संक्रमण के 291 मामले आए हैं और 25 रोगियों की मृत्यु हो गई है ।

महाराष्ट्र में कोरोना के रेकॉर्ड केस, केंद्र की बढ़ी टेंशन

प. बंगाल में मृत्यु दर राष्ट्रीय औसत के 4 गुना
उधर केंद्रीय गृह मंत्रालय ने पश्चिम बंगाल सरकार को पत्र लिखकर कहा है कि राज्य में जांच की दर बहुत कम होने और 13.2 प्रतिशत की अति उच्च मृत्युदर से कोविड-19 को लेकर उठाए गए कदम झलकते हैं । मंत्रालय ने बाजारों में भीड़ और लोगों के बिना मास्क के बड़ी संख्या में निकलने पर चिंता जाहिर की है । उसने लोगों के नदियों में नहाने, क्रिकेट और फुटबॉल खेलने, निषिद्ध क्षेत्रों में लॉकडाउन के कदमों में ढील बरतने आदि पर चिंता जाहिर करते हुए कहा है कि सामाजिक दूरी के नियम का गंभीरता के साथ उल्लंघन हो रहा है ।

पश्चिम बंगाल की मुख्यमंत्री ममता बनर्जी ने कहा कि उनकी सरकार ने इन्फ्लुएंजा जैसी बीमारी के 92 हजार मामले चिह्नित किए हैं और राज्य में श्वसन संबंधी गंभीर रोगों से ग्रस्त 870 लोगों की पहचान की है । बनर्जी ने कहा कि ये परिणाम उनकी सरकार के पिछले एक महीने में घर-घर सर्वेक्षण के लिए किए गए गहन प्रयासों के हैं जिसमें 5.5 करोड़ से अधिक घरों तक पहुंचा गया और यह कवायद वायरस को पूरी तरह हराने तक जारी रहेगी ।

548 डॉक्टर, नर्स समेत अन्य स्वास्थ्यकर्मी संक्रमित
आधिकारिक सूत्रों के अनुसार देशभर में अभी तक कोरोना वायरस संक्रमण से करीब 548 डॉक्टर, नर्स और पैरामेडिकल कर्मी संक्रमित पाए गए हैं । इनमें राष्ट्रीय राजधानी के 69 डॉक्टर शामिल हैं । हालांकि इस आंकड़े में वार्ड बॉय, सफाई कर्मी, सुरक्षा गार्ड, लैब सहायक, रसोई सहायक आदि कर्मचारी शामिल नहीं हैं और इन सभी के संक्रमण के मामले जोड़ने के बाद संख्या अधिक हो सकती है ।

जल्द सड़कों पर दिखेंगी बसें, गडकरी ने दिए संकेत
SSB के 154 जवानों में संक्रमण की पुष्टि
बुधवार को सीमा सुरक्षा बल के 85 जवान संक्रमित मिले और बल के कुल संक्रमित जवानों की संख्या कम से कम 154 हो गई है । इनमें 60 से अधिक जवान दिल्ली के जामिया और चांदनी महल इलाकों में कानून व्यवस्था की जिम्मेदारी के तहत तैनात सुरक्षाकर्मियों से हैं, वहीं छह जवान उस अंतर मंत्रालयी केंद्रीय दल के साथ गई एस्कॉर्ट टीम से हैं जिसने हाल ही में पश्चिम बंगाल का दौरा कर वहां कोरोना वायरस के हालात का जायजा लिया था । कम-से-कम 37 संक्रमित जवान बल के त्रिपुरा स्थित केंद्र से हैं ।

तबलीगियों को छोड़ने का आदेश
सूत्रों के मुताबिक इस बीच दिल्ली सरकार ने 4 हजार तबलीगी जमात सदस्यों को छुट्टी देने का आदेश दिया जो राजधानी के विभिन्न केंद्रों में क्वारेंटाइन पीरियड पूरी कर चुके हैं । इनमें से करीब 900 दिल्ली के ही हैं और बाकी अन्य राज्यों से हैं तथा उन्हें उनके गृह राज्यों में भेजा जाएगा । इनमें से अधिकतर तमिलनाडु और तेलंगाना के हैं ।
कोरोना: अप्रैल की मेहनत पर पानी ना फेर दे मई, डरा रहीं ये 10 बातें
कोरोना वायरस (Coronavirus in india) के मामले लगातार बढ़ रहे हैं । मई में तो शुरुआती 4 दिनों में ही 21 दिन के पहले चरण के लॉकडाउन (Lockdown in india) से अधिक मामले सामने आ गए । ऐसी ही 10 बातें सामने आई हैं, जो डरा रही हैं ।

नई दिल्ली
करीब डेढ़ महीने से भारत में लॉकडाउन (Lockdown in india) है, जो अभी भी जारी है, लेकिन अभी का लॉकडाउन 3.0 (Lockdown 3.0) इससे पहले के बाकी दो से अलग है । इस बार के लॉकडाउन में दुकानें खुली हैं, लोग शॉपिंग कर रहे हैं । शराब के ठेके खुले हैं, जहां दारू खरीदने वालों की भीड़ लगी हुई है । अभी तीसरे चरण के लॉकडाउन के दो ही दिन बीते हैं और आज तीसरा चल रहा है, लेकिन इसके कुछ खतरे सामने आने लगे हैं । कोरोना (Coronavirus in india) संक्रमित मरीजों की संख्या में बढ़ोत्तरी और तेज हो गई है, जिसने ये डर पैदा कर दिया कि लॉकडाउन 3.0 में जिस तरह से जगह-जगह सोशल डिस्टेंसिंग का उल्लंघन हो रहा है, वह पिछले करीब डेढ़ महीने की मेहनत पर पानी ना फेर दे ।
1- एक दिन में सबसे अधिक मामले

मंगलवार को एक दिन में कोरोना संक्रमण के सबसे अधिक 3,875 मामले सामने आए और 194 लोगों की मौत दर्ज की गई । ये एक दिन में सबसे अधिक कोरोना संक्रमण के मामले हैं, जिससे लोग डरे हुए हैं ।

2- लगातार बढ़ रहे मामले

2 मई के बाद से ही भारत में कोरोना वायरस के मामले 2000 के आंकड़े से अधिक ही हैं । 2 मई को 2411 संक्रमण के मामले आए थे और 71 लोगों की मौत हो गई थी । 3 मई को संक्रमण का आंकड़ा बढ़कर 2487 (73 मौतें) हो गया । 4 मई तक संक्रमण ने 2573 (83 मौतें) का आंकड़ा छू लिया और 5 मई को इसने 3000 का आंकड़ा पार करते हुए ये 3875 पर जा पहुंचा ।

3- अप्रैल के किए कराए पर पानी ना फिर जाए

सबसे बड़ा डर ये है कि कहीं अप्रैल के किए कराए पर पानी ना फिर जाए । अप्रैल के दूसरे पखवाड़े में यूं लग रहा था कि लॉकडाउन समेत तमाम उपायों से भारत में काफी हद तक कोरोना वायरस पर काबू पा लिया गया है, लेकिन अब डर है कि कहीं सारी किए कराए पर पानी ना फिर जाए ।

4- संक्रमण करीब 50 हजार पहुंचा

स्वास्थ्य मंत्रालय की तरफ से बुधवार को जारी आंकड़ों के अनुसार देश में अब तक 49,391 लोग कोरोना वायरस से संक्रमित हो चुके हैं । इनमें से 33,514 एक्टिव मामले हैं, जबकि 14,182 लोग ठीक होकर घर जा चुके हैं और 1694 लोगों की मौत हो गई है ।

5- फिर से बढ़ने लगा ग्राफ

सात दिनों का कोरोना वायरस के मामलों का कंपाउंड डेली ग्रोथ रेट 8 अप्रैल को गिरना शुरू हुआ था और 1 मई तक चला । इसके बाद 2 मई से इसका ग्राफ फिर से ऊपर की ओर बढ़ा शुरू हो गया है ।

6- मामले दोगुने होने की रफ्तार घटी

कोरोना वायरस के मामले अप्रैल के पहले सप्ताह में 4 दिन में डबल हो रहे थे । धीरे-धीरे ये वक्त बढ़ता गया और अप्रैल अंत तक मामले 11 दिन में डबल होने लगे, जो देखकर लगा कि कोरोना पर काबू पाया जा रहा है, लेकिन अब जिस तरह मामले बढ़ रहे हैं, वह डराने वाले हैं ।

7- अब तक कोरोना का कर्व नीचे नहीं आया

अभी तक कोरोना वायरस के मामलों की रफ्तार सिर्फ धीमी हुई थी, जिसके चलते इसका कर्व फ्लैट होने की ओर बढ़ रहा था, लेकिन इसमें गिरावट नहीं आई है । अब जिस तेजी से मामले बढ़ रहे हैं, उससे लग रहा है कि ये कर्व एक बार फिर से ऊपर की तरफ तेजी से ना बढ़ने लगे ।

8- लॉकडाउन 3.0 का असर तो बाद में दिखेगा

ये भी ध्यान रखना जरूरी है कि मामलों में तेजी से हो रही बढ़ोत्तरी इसलिए नहीं है क्योंकि 3 मई के बाद से लॉकडाउन 3.0 में तमाम रियायतें दी गई हैं । इसका असर तो कम से कम 7-10 दिन बाद दिखना शुरू होगा ।

9- मई के 4 दिन, 21 दिन के लॉकडाउन के बराबर

अगर मई के शुरुआती 4 दिनों के कोरोना संक्रमण के आंकड़ों को देखें तो पता चलता है कि 21 दिन के पहले चरण के लॉकडाउन में जितने मामले सामने आए थे, उससे अधिक मामले तो इन 4 दिनों में ही आ गए । ये आंकडा 10 हजार से अधिक है ।

10- टेस्टिंग क्षमता भी बढ़ी

कोरोना वायरस के मामले बढ़ने की एक बड़ी वजह टेस्टिंग का बढ़ना भी है । मार्च में रोजाना 5000 तक सैंपल टेस्ट होते थे, जो अब 70 हजार के करीब पहुंच चुके हैं । अधिक लोगों की टेस्टिंग से भी अधिक मामलों का पता चल रहा है । यानी बहुत से ऐसे लोग हैं, जो बीमार हैं, लेकिन टेस्टिंग ना होने की वजह से पता नहीं चल रहा है ।










