क्या भारत में कोरोना वायरस में कुछ बदलाव हो रहा है ? ICMR पता लगाने में जुटी
Coronavirus में आनुवंशिक परिवर्तन हुआ है, या नहीं । वैज्ञानिकों के मुताबिक लॉकडाउन (Lockdown) खत्म होने के बाद ही अध्ययन शुरू किया जा सकेगा क्योंकि अभी विभिन्न राज्यों एवं केंद्र शासित प्रदेशों से नमूने एकत्र करने में मुश्किलें हैं ।
नयी दिल्ली
भारतीय आयुर्विज्ञान अनुसंधान परिषद (ICMR) यह अध्ययन करने की योजना बना रही है कि देश में पिछले दो महीनों में कोविड-19 (Covid 19) के फैलने के दौरान क्या कोरोना वायरस में 'म्यूटेशन' हुआ है । 'म्यूटेशन' का अर्थ है किसी भी कोशिका में आनुवंशिक परिवर्तन । देश की शीर्ष स्वास्थ्य अनुसंधान संस्था के एक वरिष्ठ वैज्ञानिक के मुताबिक 'सार्स-कोवी 2 स्ट्रेन' में बदलाव हुआ है या नहीं, इसका पता चलने पर किसी संभावित टीके के प्रभावी होने को सुनिश्चित किया जा सकेगा ।
लॉकडाउन के बाद ही हो पाएगा परीक्षण
उन्होंने कहा, 'अध्ययन से यह संकेत मिलेगा कि क्या यह और अधिक जानलेवा हो गया है और क्या उसके संक्रमण फैलाने की क्षमता बढ़ गई है ।' वैज्ञानिक ने कहा कि कोविड-19 मरीजों से एकत्र किये गये नमूनों का अध्ययन यह पता लगाने के लिये किया जाएगा कि कोरोना वायरस में आनुवंशिक परिवर्तन हुआ है, या नहीं । वैज्ञानिकों के मुताबिक लॉकडाउन खत्म होने के बाद ही अध्ययन शुरू किया जा सकेगा क्योंकि अभी विभिन्न राज्यों एवं केंद्र शासित प्रदेशों से नमूने एकत्र करने में मुश्किलें हैं ।

विभिन्न प्रयोगशालाओं में सात हजार नमूने जमा
एक अन्य वैज्ञानिक ने कहा कि 'सभी इंफ्लुएंजा डेटा की साझेदारी पर वैश्विक पहल' (GISAID) के मुताबिक अन्य देशों की तुलना में भारत में कोरोना वायरस में अब तक अधिकतम अंतर 0.2 से 0.9 प्रतिशत के बीच पाया गया है । GISAID सभी इंफ्लुएंजा वायरस अनुक्रम और संबद्ध चिकित्सीय एवं महामारी के आंकड़े साझा करता है । इसने दुनियाभर में विभिन्न प्रयोगशालाओं में सार्स-कोवी2 के 7,000 से अधिक पूर्ण जीनोम अनुक्रम रखा है, जहां वायरस को उनके म्यूटेशन के आधार पर वर्गीकृत किया जाता है । इस बात की संभावना है कि विभिन्न देशों से भारत पहुंच रहे लोग वायरस के विभिन्न स्वरूप के साथ आ रहे हों ।

अभी तक तीन स्वरूपों का पता चला
भारत में अब तक तीन स्वरूपों का पता चला है । एक वुहान से है जबकि अन्य इटली और ईरान से है ।आईसीएमआर में महामारी एवं संक्रामक रोग विभाग के प्रमुख डॉ आर गंगाखेडकर ने इससे पहले कहा था, 'म्यूटेशन से टीके के निष्प्रभावी होने की संभावना नहीं है क्योंकि वायरस के सभी उप प्रकारों की एक जैसी ही एंजाइम होती है । साथ ही, इसमें बहुत तेजी से बदलाव नहीं आ रहा है ।' कोविड-19 के टीके पर छह भारतीय कंपनियां काम कर रही है ।
रूस में तेजी पकड़ रहा Coronavirus, एक दिन में करीब 10 हजार केस
Russia में Coronavirus के करीब 10 हजार पॉजिटिव मामले एक दिन में दर्ज किए गए हैं । Moscow देश में सबसे ज्यादा प्रभावित है । यहां के मेयर का कहना है कि अभी केस और बढ़ेंगे ।
मॉस्को
रूस में शनिवार बेहद खराब दिन रहा । यहां एक दिन में कोरोना वायरस के रेकॉर्ड 9,623 केस दर्ज किए गए । एक दिन में यहां 57 मौतें भी हो गईं । वहीं, सबसे ज्यादा प्रभावित मॉस्को के मेयर सेजू सॉबयानिन ने अनुमान लगाया है कि मॉस्को के करीब 2 प्रतिशत यानी 2 लाख 53 हजार 800 लोग कोरोना पॉजिटिव हो सकते हैं । देश में मॉस्को कोरोना वायरस का हॉटस्पॉट बना हुआ है । देश में आधिकारिक तौर पर 1 लाख 24 हजार 54 लोगों के कोरोना पॉजिटिव होने की पुष्टि की जा चुकी है । इनमें देश के प्रधानमंत्री मिखाइल मिशुस्टिन भी शामिल हैं ।
अस्थायी शवगृह बनाए गए
रूस में अब तक 1,222 लोगों की मौत हो चुकी है । शनिवार को हुईं 57 मौतों में से 37 मॉस्को में हुईं । मॉस्को के मेयर ने दावा किया है कि मॉस्को में अनुमानित मामले दुनिया के दूसरे ग्लोबल शहरों से कम हैं । रूस में अब तक करीब 40 लाख लोगों को टेस्ट किया जा चुका है । रूस में अस्थायी शवगृह भी बनाए जा रहे हैं । इससे कुछ डर भी फैल रहा है कि क्या हालात बिगड़ने वाले हैं । फिलहाल देश में ऐसा केस नहीं देखा गया है जिसमें मरीज को ठीक होने के बाद फिर से इन्फेक्शन हुआ हो ।
अभी बढे़ंगे मामले
मेयर का कहना है कि लॉकडाउन की वजह से इन्फेक्शन को फैलने से रोकने में मदद मिली है । उनका कहना है कि मॉस्को में बड़े स्तर पर टेस्टिंग की जा रही है । हालांकि, उन्होंने साफ किया है कि अभी वायरस अपने चरम पर नहीं पहुंचा है । यहां बच्चों में कोरोना इन्फेक्शन बढ़ता दिख रहा है । अब तक 2 बच्चों की मौत हो चुकी है और 11 बच्चे गंभीर हालात में हैं ।


