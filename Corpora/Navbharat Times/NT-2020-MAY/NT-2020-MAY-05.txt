कोरोना: पिछले 24 घंटे में रेकॉर्ड मौतें और रेकॉर्ड संख्या में बढ़े मरीज, 27.41 फीसदी लोग ठीक
corona ke kitne marij today, Coronavirus in India: पिछले 24 घंटे में देश में कोरोना वायरस के मामलों में रिकॉर्ड बढ़ोत्तरी देखी गई है । वहीं मौत का आंकड़ा भी सबसे ज्यादा रहा । पिछले 24 घंटे में देश में कोरोना के 3900 नए मामले सामने आए जबकि 195 लोगों ने दम तोड़ दिया । जानिए अपडेट...
नई दिल्ली
लॉकडाउन 3.0 में मिली छूट के दूसरे ही दिन देश में बढ़े कोरोना वायरस से संक्रमित रोगियों की तादाद डराने वाली है । पिछले 24 घंटे में देश में कोरोना के मामलों और मौत के आंकड़ों में सबसे बड़ी उछाल देखी गई है । इस दौरान 3900 कन्फर्म केस सामने आए हैं और 195 लोगों ने दम तोड़ दिया, जो एक दिन में सबसे ज्यादा है । इसी के साथ देश में कोरोना के कन्फर्म मामलों की संख्या बढ़कर 46 हजार को पार कर गई है । वहीं, अबतक 1568 लोगों की मौत हो चुकी है ।
कोरोना रिकवरी रेट भी बढ़ा
राहत की बात यह है कि केस बढ़ने के साथ धीरे-धीरे रिकवरी रेट यानी मरीजों के ठीक होने की दर भी बढ़ रही है । स्वास्थ्य मंत्रालय ने बताया कि देश में 24 घंटे में 1,020 लोग ठीक हुए हैं, जिससे ठीक होने वालों की संख्या 12,726 हो गई है । अब रिकवरी रेट 27.41 फीसदी हो गया है ।
मई महीने के 5 दिनों में 14 हजार से ज्यादा केस
बीते 5 दिनों में देश में कोरोना के 14,480 केस सामने आए हैं । मंगलवार को देश में कोरोना की वजह से 195 लोगों की जान चली गई । जबकि सोमवार को 99 लोगों की मौत हुई थी । भारत में कोरोना संक्रमित मृतकों का कुल आंकड़ा 1568 हो गया है । वहीं 12,726 मरीज ऐसे हैं, जो ठीक हो गए हैं ।
तारीख	केस
5 मई 2020	3900
4 मई 2020	2900
3 मई 2020	2717
2 मई 2020	2567
1 मई 2020	2396
कुल आंकड़े	14480
विदेशों में फंसे भारतीयों को स्वदेश वापसी का काम शुरू
गृह मंत्रालय की संयुक्त सचिव पुण्य सलिला श्रीवास्तव ने बताया कि विदेशों में फंसे भारतीय नागरिकों के वतन वापसी की प्रक्रिया 7 मई से चरणबद्ध तरीके के शुरू की जाएगी । इस काम में भारत सरकार नौसेना की भी सहायता लेगी । जानकारी के अनुसार, लोगों को वापस लाने के लिए स्टेंडर्ड ऑपरेटिंग प्रोटोकॉल को भी तैयार कर लिया गया है ।

बन गया कोरोना का टीका! बड़ी गुप्त है इजरायल की यह लैब

खांसी, बुखार या सर्दी वाले लोगों को यात्रा की अनुमति नहीं
गृह मंत्रालय ने कहा कि उड़ान से पहले यात्रियों की मेडिकल स्क्रीनिंग की जाएगी । जिन भारतीयों में खांसी, बुखार या सर्दी के लक्षण पाए जाते हैं उन्हें यात्रा की अनुमति नहीं दी जाएगी । वहीं, भारत आने के बाद इन लोगों को 14 दिनों तक अस्पताल या किसी अन्य स्थान पर क्वारंटीन में रखा जाएगा । यात्रा के दौरान यात्रियों को स्वास्थ्य मंत्रालय और नागरिक उड्डयन मंत्रालय द्वारा जारी किए गए स्वास्थ्य प्रोटोकॉल का पालन करना होगा ।

अबतक 62 श्रमिक स्पेशल ट्रेनें चलाई गईंं
गृह मंत्रालय ने बताया कि दूसरे राज्यों में फंसे लोगों को लाने के लिए अबतक भारतीय रेलवे ने 62 श्रमिक स्पेशल ट्रेनों का संचालन किया है । आज 13 और ट्रेनें चलाई जा रही हैं जो अन्य राज्यों से लोगों को उनके गृह राज्यों में लेकर जाएंगी ।

शराब की दुकानें खुलते ही बढ़ा क्राइम का ग्राफ

फेस मास्क और दो गज की दूरी बनाना अनिवार्य
गृह मंत्रालय ने कहा कि बाहर निकलते समय हर किसी को फेस मास्क लगाना अनिवार्य है । साथ ही लोग आपस में दो गज की दूरी को भी जरूर बनाए रखें । सड़कों या खुली जगह पर थूकना दंडनीय अपराध है । खुले में नशा करना भी वर्जित है ।

एक दुकान पर 5 से ज्यादा लोग नहीं
लॉकडाउन के दौरान एक दुकान पर 5 से ज्यादा लोग एक साथ एकत्र नहीं हो सकते हैं । ये लोग भी मास्क लगाए होने चाहिए । इन लोगों को सोशल डिस्टेंसिंग का भी पालन करना होगा ।

विवाह और शवयात्रा में लोगों की संख्या
वैवाहिक समारोह या शवयात्रा में शामिल होने वाले लोगों की अधिकतम संख्या निश्चित कर दी गई है । विवाह में 50 से ज्यादा लोग शामिल नहीं हो सकते हैं । जबकि शवयात्रा में 20 से ज्यादा लोगों को अनुमति नहीं होगी । इन लोगों को भी सोशल डिस्टेंसिंग का पालन करना होगा । फेस मास्क भी जरूरी है ।

कार्यस्थल के लिए भी नियम
कोरोना वायरस लॉकडाउन के दौरान काम करने वाली कंपनियों के लिए भी गृह मंत्रालय ने नियम बनाए हैं । कार्यालयों में हैंडवाश, सैनिटाइजर और साफ-सफाई का होना अनिवार्य है । काम के दौरान सभी कर्मचारी फेस मास्क लगाए हुए होने चाहिए । ऑफिस में भी सोशल डिस्टेंसिंग का पूरा पालन होना चाहिए । स्टाफ को अलग-अलग लंच ब्रेक देना होगा जिससे उनमें दूरी बनी रहे । सभी कर्मचारियों का आरोग्य सेतु ऐप पर रजिस्ट्रेशन भी जरूरी है । ऑफिस और परिवहन वाहन को लगातार सेनिटाइज भी करवाना होगा । कंपनी को हाइजीन और सफाई को लेकर प्रशिक्षण कार्यक्रम भी आय़ोजित करने होंगे । कंपनी नजदीकी कोविड-19 के इलाज वाले अस्पतालों की सूची भी रखे और क्वारंटीन के लिए स्थान भी चिन्हित होना चाहिए ।
WHO एक्सपर्ट ने चेताया, हो सकता है कि कभी कोरोना की वैक्सीन ही न मिले
क्या कोरोना का कभी इलाज ही नहीं मिल पाएगा? डब्ल्यूएचओ के एक विशेषज्ञ की मानें तो स्थिति काफी गंभीर है । उनका मानना है कि हो सकता है कि कभी इसकी वैक्सीन न मिले
लंदन
दुनियाभर में कोरोना वायरस का तोड़ ढूंढने के लिए 100 से ज्यादा वैक्सीन प्री-क्लीनिकल ट्रायल पर हैं और उनमें से कुछ का इंसानों पर प्रयोग शुरू किया गया है । इस बीच शीर्ष हेल्थ एक्सपर्ट ने इस बात को लेकर अलर्ट किया है कि हो सकता है कि दुनिया में कोविड19 का वैक्सीन ही न मिले । दरअसल, ऐसी आशंका इसलिए जताई गई है कि एचआईवी और यहां तक कि डेंगू की भी वैक्सीन कई सालों के रिसर्च के बाद भी नहीं मिल पाई है ।
विश्व स्वास्थ्य संगठन में कोविड19 के विशेष दूत डॉ.डेविड नैबोरो ने कहा, 'यहां कुछ वायरस हैं जिनकी कोई वैक्सीन नहीं है । हम यह नहीं मान कर चल सकते कि वैक्सीन आ जाएगी और अगर यह आती है भी है, तो क्या सभी तरह की सुरक्षा और क्षमता के मानकों पर खरा उतरती है ।' उल्लेखनीय है कि डब्ल्यूएचओ चीफ भी कोरोना वायरस को लेकर भयावह भविष्यवाणी करते रहे हैं और अब एक्सपर्ट की इस आशंका ने लोगों की चिंता बढ़ा दी है ।

सीएएन की रिपोर्ट के मुताबिक नैबोरो ने कहा, 'सबसे बुरी स्थिति यह हो सकती है कि कभी कोई वैक्सीन ही न हो ।' उन्होंने कहा कि लोगों की उम्मीदें बढ़ रही हैं और फिर खत्म हो रही हैं, क्योंकि आखिरी मुश्किलों से पहले ही कई समाधान फेल हो जा रहे हैं ।

उल्लेखनीय है कि चार दशकों से अब एचआईवी से 3.2 करोड़ लोगों की मौत हो चुकी है लेकिन दुनिया उसका वैक्सीन नहीं ढूंढ पाई है । वहीं, डेंगू की बात की जाए तो यह हर साल चार लाख लोगों को प्रभावित करता है । वहीं, कुछ देशों में 9-45 साल के लोगों के लिए डेंगू का वैक्सीन मौजूद है ।
कोरोना वायरस महासंकट के बीच इटली से सुकून देने वाली खबर, 44 लाख लोग काम पर लौटे
कोरोनो वायरस (Coronavirus) के कहर से जूझ रही दुनिया में अब धीरे-धीरे लॉकडाउन (Lockdown ) में ढील देने की शुरुआत हो गई है । इटली (Italy Coronavirus) में जहां कामगार लौटने लगे हैं, वहीं जर्मनी में स्‍कूल खुल रहे हैं । आइए जानते हैं किस देश में क्‍या हैं हालात.....


यूरोप में कोरोना वायरस के सबसे बड़े गढ़ रहे इटली से एक सुकून देने वाली खबर आई है । इटली में कोरोना वायरस लॉकडाउन में ढील दिए जाने के बाद अब 44 लाख लोग काम पर लौट आए हैं । इटली की योजना अब यात्रियों के लिए कुछ एयरपोर्ट को खोलने की है । इटली में लॉकडाउन में ढील ऐसे समय पर दी गई है जब देश में मौतों की संख्‍या काफी कम हो गई है ।
इटली में कोरोना से 29 हजार लोगों की मौत

यूरोप में ज्‍यादातर देश अब कोरोना को देखते हुए लागू प्रतिबंधों में ढील दे रहे हैं । कोरोना वायरस महामारी से इटली में अब तक 29 हजार लोग मारे गए हैं और अब यह देश धीरे-धीरे अपनी अर्थव्‍यवस्‍था को पटरी पर लाने की कोशिश कर रहा है । यही नहीं स्‍पेन में भी अब जून के आखिर तक 'नए सामान्‍य जीवन' को बहाल करने के लिए चार चरणों वाले प्‍लान पर काम चल रहा है ।

जर्मनी में कोरोना काफी हद तक नियंत्रण में

स्‍पेन में अब सैलून जैसे छोटे व्‍यवसाय खुल रहे हैं । कोरोना वायरस के कहर से बेहद ज्‍यादा प्रभावित रहे स्‍पेन में अब मौतों की संख्‍या काफी कम हो गई है । सोमवार को सबसे कम 164 लोगों की मौत हुई । स्‍पेन में 25 हजार से ज्‍यादा लोग इस महामारी से मारे गए हैं । जर्मनी में भी व्‍यापक पैमाने पर टेस्टिंग से कोरोना वायरस काफी हद तक नियंत्रण में बना हुआ है । जर्मनी में अब कुछ स्‍कूल खुल गए हैं ।

दुनियाभर में कोरोना से ढाई लाख लोग मारे गए

लेबनान में बार और रेस्‍त्रां खुल गए हैं और पोलैंड ने लोगों को होटल, म्‍यूजियम और दुकानों पर जाने की छूट देने की योजना बनाई है । इसके अलावा बेल्जियम, ग्रीस, आइसलैंड, मोनाको, नाइजीरिया, ऑस्ट्रिया और पुर्तगाल ने सोमवार से अपने देश में प्रतिबंधों में कुछ ढील देने की योजना बनाई है । बता दें कोरोना वायरस महामारी से अब तक दुनिया में 2,52,393 लोगों की मौत हो गई है ।

सामान्‍य जीवन के लिए वैक्‍सीन सबसे अहम

कोरोना वायरस संकट के बीच भले ही दुनियाभर के देश प्रतिबंधों में ढील दे रहे हैं लेकिन पूरी दुनिया में सामान्‍य जीवन के लिए सबसे जरूरी है कि वैक्‍सीन समय से बाजार में आ जाए । सोमवार को विश्‍वभर के नेताओं, संगठनों और बैंकों ने कोरोना वायरस की वैक्‍सीन तैयार करने के लिए 8 अरब डॉलर की राशि मदद देने का ऐलान किया । हालांकि इस बैठक से अमेरिका और रूस दोनों ही देश दूर रहे ।