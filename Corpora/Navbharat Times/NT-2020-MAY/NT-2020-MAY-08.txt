जून में पीक पर रहेगा कोरोना! स्वास्थ्य मंत्रालय ने दिया यह जवाब
Coronavirus in India: लॉकडाउन के तीसरे चरण के दौरान भी देश में कोरोना के मामले तेजी से बढते जा रहे हैं । हाल में ही दिल्ली एम्स के डायरेक्टर ने चेतावनी देते हुए कहा था कि जून महीने में भारत में संक्रमण का स्तर सबसे उच्चतम स्तर पर जा सकता है । जिसके बाद केंद्रीय स्वास्थ्य मंत्रालय ने जवाब दिया है । बता दें कि देश में पिछले 24 घंटे में कोरोना के 3390 नए मामले सामने आए हैं, साथ ही 1273 मामले ठीक भी हुए हैं ।
नई दिल्ली
जब से मई का महीना शुरू हुआ है, कोरोना वायरस के मामलों की रफ्तार तेज गई है । महाराष्ट्र, गुजरात के बाद अब दिल्ली में बढ़ते मामलों ने लोगों की चिंता बढ़ा दी है । हाल में ही दिल्ली एम्स के निदेशक रणदीप गुलेरिया ने दावा किया कि जून में भारत में कोरोना के केस अपने चरम पर पहुंच सकते हैं । उनके इस दावे पर अब केंद्रीय स्वास्थ्य मंत्रालय ने जवाब दिया है ।
स्थ्य मंत्रालय ने यह कहा
स्वास्थ्य मंत्रालय के संयुक्त सचिव लव अग्रवाल ने कहा कि अगर हम जरूरी सावधानियों को बरतेंगे और आवश्यक दिशानिर्देशों का पालन करेंगे तो हम कोरोना वायरस के मामलों को चरम में पहुंचने से रोक सकते हैं । उन्होंने कहा कि यदि हम आवश्यक सावधानी नहीं बरतते हैं और प्रक्रियाओं का पालन करते हैं, तो मामलों में तेजी आ सकती है । लोगों को कोरोना वायरस के साथ जीना सीख लेना चाहिए ।

क्या कहा था रणदीप गुलेरिया ने
एम्स के डायरेक्टर रणदीप गुलेरिया ने एक न्यूज चैनल से बातचीत में बताया कि जिस तरीके से ट्रेंड दिख रहा है, कोरोना के केस जून में पीक पर होंगे । हालांकि ऐसा बिल्कुल नहीं है कि बीमारी एक बार में ही खत्म हो जाएगी । हमें कोरोना के साथ जीना होगा । धीरे-धीरे कोरोना के मामलों में कमी आएगी । उन्होंने कहा कि लॉकडाउन के कारण फिर भी ये आंकड़े कम हैं वरना मामले बहुत ज्यादा बढ़ जाते । अस्पतालों ने लॉकडाउन में अपनी तैयारी कर ली है । डॉक्टर्स को प्रशिक्षण दिए गए हैं । पीपीई किट्स, वेंटिलेटर और जरूरी मेडिकल उपकरणों के इंतजाम हुए हैं । कोरोना की जांच बढ़ी है ।

3 में से 1 कोरोना मरीज ठीक, 216 जिले अब तक अछूते पर...

24 घंटों में 3,390 नए कोरोना केस
स्वास्थ्य मंत्रालय ने बताया कि देशभर में अब तक 16,540 लोग कोविड-19 बीमारी से ठीक हो चुके हैं और अभी 37,916 मरीजों का इलाज चल रहा है । अगरवाल ने कहा, 'पिछले 24 घंटों में 3,390 नए केस आए तो 1,273 मरीज ठीक भी हुए हैं ।' उन्होंने कहा, 'ठीक होने वाले की संख्या में लगातार इजाफा हो रहा है । यह खुशी की बात है ।' उन्होंने बताया कि गुरुवार तक के आंकड़ों के मुताबिक, 3.2% मरीज ऑक्सिजन सपॉर्ट पर हैं, 4.7% मरीजों को आईसीयू सपॉर्ट से संबंधित सेवाएं दी जा रही हैं और 1.1% मरीज वेंटिलेटर सपॉर्ट पर हैं ।

वंदे भारत: वे हीरो, जो हजारों भारतीयों को ला रहे घर वापस

50 साल से कम के सबसे ज्यादा मरीज
दिल्ली में कोरोना संक्रमित मरीजों में 50 साल से कम उम्र के सबसे ज्यादा हैं । राजधानी में 4405 मरीज 50 साल से कम उम्र के हैं । वहीं 50 से 59 साल के 976 मरीज हैं । 60 या इससे ऊपर के 937 मरीज हैं ।

नोएडा: स्कूल फीस पर हर सवाल का यहां जवाब

दिल्ली सरकार ने कहा- लॉकडाउन का सख्ती से हो पालन
दिल्ली सरकार ने सभी जिलाधिकारियों को निर्देश दिया है कि राज्य में राष्ट्रीय निर्देशों का सार्वजनिक और कार्यालयों में सख्ती से पालन किया जाए । बता दें कि कोरोना वायरस लॉकडाउन 3.0 में केंद्र सरकार ने कई तरह की रियायतें दी हैं । जिसमें सरकारी और निजी कार्यालयों में अधिकतम 30 फीसदी कर्मचारियों के साथ काम किया जा सकता है ।

शराब पर 70 फीसदी कोरोना शुल्क, अदालत में जनहित याचिका
दिल्ली में शराब की कीमतों पर 70 फीसदी कोरोना शुल्क लगाने के खिलाफ शुक्रवार को उच्च न्यायालय में जनहित याचिका दायर की गई है । दिल्ली सरकार ने तीन मई को सरकार द्वारा संचालित शराब की सभी 150 दुकानें खोलने का निर्देश दिया था । इसके अगले ही दिन यानि चार मई को सरकार ने हर किस्म की शराब पर 70 फीसदी विशेष कोरोना शुल्क लगा दिया था । सरकार के इस फैसले के खिलाफ शुक्रवार को दायर याचिका पर 11 मई को सुनवाई होने की उम्मीद है । याचिका में चार मई की उस अधिसूचना को रद्द करने की अपील की गई है ।