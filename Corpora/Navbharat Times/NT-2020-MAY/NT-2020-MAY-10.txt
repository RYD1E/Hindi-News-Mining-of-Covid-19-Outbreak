कोरोना: दिल्ली में 224 नए मामले, संक्रमितों की संख्या 6542 हुई
Coronavirus in Delhi: दिल्ली में शुक्रवार शाम 4 बजे से रात 12 बजे तक कोरोना के 224 नए मामले सामने आए । जिसके बाद राष्ट्रीय राजधानी में कोरोना संक्रमितों की कुल संख्या बढ़कर 6542 हो गई है । दिल्ली स्वास्थ्य विभाग ने अपने कोरोना अपडेट के समय में भी बदलाव किया है । दिल्ली में अब स्वास्थ्य विभाग रोज सुबह कोरोना अपडेट जारी करेगा ।
नई दिल्ली
दिल्ली में जारी लॉकडाउन के तीसरे चरण के बावजूद कोरोना वायरस का कहर लगातार बढ़ता जा रहा है । शुक्रवार शाम 4 बजे से रात 12 बजे तक राष्ट्रीय राजधानी में कोरोना के 224 नए मामले सामने आए । इसके बाद दिल्ली में संक्रमित लोगों की संख्या बढ़कर 6542 हो गई है । वहीं अभी तक 68 लोगों की मौत हो चुकी है ।
4454 हुए कुल एक्टिव केस
स्वास्थ्य विभाग ने बताया कि राजधानी में कुल एक्टिव मामलों की संख्या 4454 है जबकि अबतक 2020 लोग संक्रमण से पूरी तरह उबर चुके हैं ।

नोएडा में 44 कंटेनमेंट जोन, आपका इलाका तो नहीं

कोरोना अपडेट के समय में बदलाव
दिल्ली स्वास्थ्य विभाग ने कोरोना वायरस को लेकर दिए जा रहे अपडेट में बदलाव करते हुए कहा कि अब हर सुबह राज्य में पिछले 24 घंटे का अपडेट जारी किया जाएगा । शनिवार को जारी अपडेट शुक्रवार शाम 4 बजे से रात 12 बजे तक का ही है ।

देश में कोरोना के कहां कितने मरीज, पूरी लिस्ट
दिल्ली में कोरोना वायरस से मौत के मामलों को लेकर भ्रम
दिल्ली में कोरोना वायरस से मौत के मामलों को लेकर भ्रम की स्थिति है क्योंकि सरकार ने मृतकों की संख्या जहां 68 बताई है, वहीं चार अस्पतालों से मिले आंकड़ों के अनुसार मृतकों की संख्या 92 है । दिल्ली सरकार ने अपने स्वास्थ्य बुलेटिन में शुक्रवार को कोरोना वायरस से मरनेवालों की संख्या 68 बताई । उसका यह संख्या एम्स, सफदरजंग, राम मनोहर लोहिया और लेडी हार्डिंग मेडिकल कॉलेज सहित 10 अस्पतालों से एकत्र किए गए डेटा पर आधारित है ।

बुलेटिन में यह बताया गया
बुलेटिन के अनुसार शुक्रवार तक एम्स (दिल्ली और झज्जर) में कोरोना वायरस से दो लोगों की मौत हुई है, सफदरजंग अस्पताल में चार और राम मनोहर लोहिया अस्पताल में 26 लोगों की मौत हुई है, जबकि लेडी हार्डिंग कॉलेज में कोई मौत नहीं हुई है । इन अस्पतालों के अधिकारियों का कहना है कि दिल्ली सरकार के बुलेटिन में बताई गई मृतकों की संख्या की तुलना में राष्ट्रीय राजधानी में कोरोना वायरस से मरने वालों की संख्या ज्यादा है ।

दिल्ली: कोरोना वायरस से स्कूल टीचर ने गंवाई जान, राशन बांटने में लगी थी ड्यूटी
कोरोना वायरस की वजह से दिल्ली में एक महिला टीचर की मौत हो गई है । टीचर राशन बांटने की ड्यूटी में लगी हुई थीं । अबतक दिल्ली में कोरोना वायरस की वजह से 73 लोगों ने जान गंवाई है ।
नई दिल्ली
कोरोना महामारी का कहर देश में बढ़ता ही जा रहा है । आलम यह है कि रोजाना तीन हजार के करीब केस सामने आ रहे हैं । इसमें सबसे ज्यादा मामले महाराष्ट्र से आ रहे हैं । महाराष्ट्र में मुंबई के हालात ज्यादा चिंताजनक है । यहां पर कुल संक्रमितों की संख्या 13 हजार से ज्यादा हो गई है । महाराष्ट्र के बाद गुजरात में भी कोरोना का संक्रमण तेजी से फैल रहा है । इसके बाद सबसे ज्यादा मामले तमिलनाडु और दिल्‍ली से आए हैं । उधर, उत्‍तर प्रदेश में भी संक्रमित मरीजों की संख्या में इजाफा देखा जा रहा है । उधर, देश में कोरोना वायरस महामारी के चलते दो हजार से अधिक लोगों की मौत हो चुकी है ।
मुंबई में आज आए 875 नए मामले, कुल केस 13,564
मुंबई में रविवार को कोविड-19 के 875 नए मामले आने के साथ शहर में कुल संक्रमितों की संख्या 13,564 हो गई है, वहीं आज 19 और लोगों की मौत के साथ मुंबई में अब तक कोरोना वायरस से जान गंवाने वालों की संख्या 508 हो गई है । वहीं मुंबई के सबसे बड़े हॉट स्‍पॉट धारावी में रविवार को 26 कोरोना पॉजिटिव पाए गए और 2 लोगों की मौत हो गई । धारावी में अब तक कुल 859 लोग कोरोना पॉजिटिव पाए गए हैं जिनमें से 29 लोगों की मौत हो चुकी है और 222 लोगों को डिस्‍चार्ज किया जा चुका है । महाराष्‍ट्र में अभी तक कुल कोरोना पॉजिटिव संक्रमितों की संख्‍या 20,228 हो चुकी है । यह किसी भी राज्‍य में अब तक सबसे ज्‍यादा है ।

भारत में कहां, कितना फैला कोरोना, यहां देखिए पूरी लिस्ट

गुजरात में संक्रमित लोगों की संख्या 8,195 हुई
गुजरात में कोविड-19 के 398 नए मामले सामने आए, 21 लोगों की मौत हुई । इनमें से अहमदाबाद जिले में कोविड-19 के 278 नए मामले और 18 लोगों की मौत हुई है । राज्य के स्वास्थ्य विभाग के अधिकारी ने बताया कि राज्य में संक्रमित लोगों की संख्या 8,195 हुई, जबकि संक्रमण से मरने वालों की संख्या 493 पहुंच गई है ।

तमिलनाडु में कोविड-19 के मामले 7,000 के पार
तमिलनाडु में कोरोना वायरस संक्रमण से रविवार को तीन लोगों की मौत हुई है और कोविड-19 के 669 नए मामले सामने आए हैं । राज्य में रोज बड़ी संख्या में लोग इस वायरस से संक्रमित हो रहे हैं और अभी तक कुल 7,204 लोगों के कोरोना वायरस से संक्रमित होने की पुष्टि हुई है । स्वास्थ्य विभाग की ओर से जारी बुलेटिन के अनुसार, राज्य के विभिन्न अस्पतालों में इलाज के बाद संक्रमण मुक्त हुए 135 लोगों को आज छुट्टी दे दी गई । अभी तक कुल 1,959 लोग संक्रमण मुक्त हुए हैं । सरकारी मेडिकल कॉलेज में यहां भर्ती दो लोगों जबकि चेंगलपेट सरकारी अस्पताल में भर्ती एक बुजुर्ग की कोविड-19 से मौत हो गई है । राज्य में संक्रमण के कुल 669 नए मामले सामने आए हैं जिनमें से 412 पुरुष और 257 महिलाएं हैं । ये सभी उन लोगों के संपर्क में आए थे जिनमें संक्रमण की पहले ही पुष्टि हो चुकी है । सामने आए नए मामलों में से 509 मामले अकेले चेन्नई से हैं । प्रदेश की राजधानी में अब तक संक्रमण के कुल 3839 मामले सामने आ चुके हैं ।
दिल्ली में कोरोना वायरस के 6,923 मामले
सीएम अरविंद केजरीवाल ने कहा कि दिल्ली में कोरोना वायरस के 6,923 मामले सामने आए हैं जिनमें से 2,069 लोग स्वस्थ हो गए हैं जबकि 91 मरीज आईसीयू में और 27 वेंटीलेटर पर हैं । केजरीवाल ने कहा कि ऐसा देखा गया है कि इस संक्रामक रोग से जान गंवाने वाले 82 प्रतिशत मरीज 50 साल से अधिक की आयु के थे । उन्होंने वरिष्ठ नागरिकों से इस संक्रमण से बचने के लिए एहतियात बरतने का अनुरोध किया । उन्होंने कहा कि कोविड-19 के 6,923 मरीजों में से केवल 1,476 ही अस्पतालों में भर्ती हैं । उन्होंने बताया कि बाकी मरीजों का उनके घरों तथा कोविड-19 देखभाल केंद्रों में इलाज हो रहा है । केजरीवाल ने एक ऑनलाइन संवाददाता सम्मेलन में कहा कि जिन लोगों में लक्षण नहीं हैं या हल्के लक्षण हैं, उन्हें अस्पताल में भर्ती करने की जरूरत नहीं है तथा उन्हें घर पर ही इलाज मुहैया कराया जा सकता है ।

यूपी में कोरोना संक्रमण के 102 नए मामले, 154 मरीजों को मिली छुट्टी
उत्तर प्रदेश में कोरोना वायरस संक्रमण के रविवार को 102 नए मामले आने के साथ ही राज्य में अब तक सामने आए कुल मामलों की संख्या बढ़कर 3,467 हो गई है । स्वास्थ्य विभाग की ओर से देर शाम जारी बुलेटिन में बताया गया कि रविवार शाम तक 102 नए मामले संक्रमण के आए । बुलेटिन में बताया गया कि रविवार को 154 नए मरीजों के इलाज के बाद छुट्टी दिए जाने के साथ ही अब तक 1,653 लोग पूर्णतया स्वस्थ होकर अपने घरों को जा चुके हैं जबकि कोरोना संक्रमण की संक्रमण की वजह से 79 लोगों की मौत हुई है । 1,735 लोगों का इलाज चल रहा है । बुलेटिन के मुताबिक कोरोना संक्रमण से ग्रस्त 1,173 तबलीगी जमात के या उनसे संबद्ध लोग हैं । बुलेटिन में बताया गया कि कोरोना संक्रमण की वजह से सबसे अधिक 24 मौतें आगरा में हुई हैं  ।


बंगाल में कोविड-19 से 14 और लोगों की मौत, मरने वालों की संख्या 100 के पार
पश्चिम बंगाल में पिछले 24 घंटे में कोविड-19 से 14 और लोगों की मौत होने के साथ ही रविवार को वायरस संक्रमण से मरने वालों की संख्या बढ़कर 113 हो गई है । राज्य सरकार की ओर से जारी बुलेटिन के अनुसार, पिछले 24 घंटे में संक्रमण के 153 नए मामले आए हैं, जो अभी तक एक दिन में आए सबसे ज्यादा मामले हैं । बुलेटिन के अनुसार, आज हुई 14 मौतों में से 10 अकेले कोलकाता में हुई हैं । पश्चिम बंगाल में अभी तक कोरोना वायरस से संक्रमण के 1,939 मामलों की पुष्टि हुई है जिनमें से 1,337 का फिलहाल इलाज चल रहा है ।

पूर्व प्रधानमंत्री मनमोहन सिंह की बिगड़ी तबीयत, AIIMS में भर्ती

भोपाल में बीजेपी के एक पूर्व विधायक कोरोना संक्रमित
मध्य प्रदेश की राजधानी भोपाल में रविवार को कोरोना वायरस संक्रमण के 28 नए मामले सामने आए हैं, जिनमें भाजपा के 62 वर्षीय एक पूर्व विधायक भी शामिल हैं । स्वास्थ्य विभाग के एक अधिकारी ने बताया कि इसके साथ भोपाल में कोविड-19 से संक्रमित रोगियों का आंकड़ा 732 तक पहुंच गया, जबकि इस बीमारी से भोपाल में अब तक 29 लोगों की मौत हुई है । वहीं, एक अधिकारी ने इस बात की पुष्टि की है कि 62 वर्षीय भाजपा के एक नेता भी आज जारी कोरोना वायरस संक्रमितों की सूची में शामिल हैं । वह भोपाल की एक सीट पर विधायक रह चुके हैं और पिछले कुछ दिनों में 150 से अधिक लोगों से मिले हैं ।













