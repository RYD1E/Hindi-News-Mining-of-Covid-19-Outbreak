पिता को कोरोना वायरस, नोएडा में बच्चों का स्कूल किया बंद
भारत में भी जानलेवा कोरोना वायरस ने दस्तक दे दी है । दो नागरिकों में इसकी पुष्टि हुई है । एक पीड़ित तो दिल्ली का रहने वाला है । यहां के जिस व्यक्ति में इसकी पुष्टि हुई है, उसने हाल में इटली की यात्रा की थी । उसके दोनों बच्चे नोएडा के श्रीराम मिलेनियम स्कूल में पढ़ते हैं । इस स्कूल को एतिहातन बंद कर दिया गया है । वायरस से पीड़ित युवक के बच्चों की जांच भी की गई है, बच्चों में बीमारी के लक्षण नहीं मिले हैं । स्कूल के पांच बच्चों को उनके घरों में आइसोलेट भी किया गया है ।

सीएमओ का कहना है कि स्कूल अभी एक-दो दिन बंद रहेगा । इसल दौरान इसे सेनिटाइज किया जाएगा । स्कूल को सेनिटाइज करने की प्रक्रिया में एक से दो दिन का समय लगेगा । उन्होंने कहा कि एक रूम को सेनिटाइज करने में एक घंटे से अधिक का वक्त लगेगा । मेडिकल टीम ने स्कूल को ट्रिटमेंट के बारे में बता दिया है ।

बता दें कि इटली से लौटने के बाद कोरोना वायरस से संक्रमित व्यक्ति ने नोएडा के कई लोगों को पार्टी दी थी । यह पार्टी आगरा में की गई थी । जैसे ही प्रशासन को इस बात की जानकारी तो फैसला लिया गया कि पार्टी में शामिल सभी लोगों की निगरानी की जाएगी । वहीं दूसरी ओर इस व्यक्ति के बच्चे जिस स्कूल में पढ़ते थे उसे भी बंद कर दिया गया है, हालांकि स्कूल कब तक बंद रहेगा इस बात की जानकारी नहीं दी गई है ।  

 इटली से लौटे 13 संदिग्धों के नमूने लिए
आगरा  में इटली से लौटे एक ही परिवार के 13 सदस्यों की जांच कराई गई है । इनके साथ दिल्ली में रहने वाले रिश्तेदार भी इटली गए थे । उनमें कोरोना संक्रमण की पुष्टि हुई है । खबर लगते ही स्वास्थ्य विभाग हरकत में आ गया । सोमवार को जिला अस्पताल में इन्हें भर्ती करके जांच के नमूने लिए गए हैं ।  
खंदारी क्षेत्र में रहने वाले जूता कारोबारी दो भाइयों के परिवार इटली घूमने गए थे । उनके साथ दिल्ली में रहने वाले रिश्तेदार भी थे । सभी रविवार को लौटकर आए हैं । एयरपोर्ट पर उतरते ही सभी की थर्मल स्क्रीनिंग कराई गई थी । सूत्रों के मुताबिक इनमें से दिल्ली के रिश्तेदार में संक्रमण की पुष्टि हुई है । इसके बाद स्वास्थ्य विभाग में खलबली मच गई । आगरा को खबर की गई । 

50 से अधिक परिवार ईरान में फंसे 
आलमनगर निवासी रेलवे से रिटायर राशिद अपनी पत्नी के साथ ईरान व इराक जियारत पर गए हुए हैं । फ्लाइट न होने की वजह से वह भारत वापसी नहीं कर पा रहे हैं । मौलाना सैफ अब्बास के भांजे मौलाना सैय्यद अली अब्बास भी ईरान के कुम में अपने परिवार के साथ हैं । मौलाना सैफ अब्बास ने बताया कि कोरोना वायरस के डर से जायरीन अपने होटलों में कैद हैं । धीरे-धीरे उनके पैसे भी कम हो रहे हैं । उन्होंने विदेश मंत्रालय को पत्र लिखकर ईरान व इराक में रह रहे छात्र व जायरीन को भारत वापस लाने की मांग की है । उन्होंने बताया कि लखनऊ के करीब 50 से अधिक परिवार के लोग ईरान में है । यहां पर उनके परिवारवाले उनकी चिंता में परेशान है । 

मौलाना कल्बे जव्वाद ने विदेश मंत्री को लिखा पत्र 
इमाम ए जुमा मौलाना कल्बे जव्वाद के सुपत्र भी ईरान के कुम में रह कर इस्लामी तालीम हासिल कर रहे हैं । मौलाना कल्बे जवाद ने कहा कि उन्होंने विदेश मंत्रालय को पत्र लिख मांग की है कि जो छात्र वहां से आने की इच्छा रखते हो उनकी मदद की जाए । साथ ही जो जायरीन ईरान व इराक में फंसे हुए हैं । उनको फौरन वहां से निकाला जाए । साथ ही उनकी पूरी मदद की जाए ।

टाटा समूह के चेयरमैन बोले-कोरोना से स्थिति गंभीर पर जल्द हो जाएगी सामान्य

टाटा ग्रुप के चेयरमैन एन. चंद्रशेखरन ने सोमवार की शाम बोर्ड रूम में कंपनी के ग्लोबल सीईओ सह एमडी टीवी नरेंद्रन व अन्य वरीय अधिकारियों के साथ बैठक की । बैठक में उन्होंने कहा कि कोरोना की वजह से स्थिति गंभीर है, परंतु अपेक्षा के विपरीत स्लोडाउन से ज्यादा असर नहीं हुआ । जल्द ही स्थिति सामान्य हो जाएगी । चेयरमैन ने कहा कि मार्केट का कान्सेप्ट बदल रहा है, आने वाले समय में बहुत बदलाव होगा । इसके लिए हमको तैयार रहना है । अभी जो ट्रेडिशनल प्रोडक्शन व मार्केटिंग चल रहा है वह जल्द ही कस्टमर ओरिएंटेड हो जाएगा । कस्टमर से पूछकर उसकी जरूरत के अनुसार प्रोडक्ट बनाना होगा । इसकी शुरुआत हो गई है और हमें इसके लिए इनोवेटिव सोच के साथ पूरी तरह तैयार रहना होगा ।

सेफ्टी एक्सीलेंस सेंटर का उद्घाटन

चंद्रशेखरन ने शाम साढ़े पांच बजे बिष्टूपुर पोस्ट ऑफिस के पास सेफ्टी सीडरशिप डेवलपमेंट एक्सीलेंस सेंटर का उद्घाटन किया । इस दौरान उनके साथ एमडी टीवी नरेंद्रन, टाटा वर्कर्स यूनियन के अध्यक्ष आर रवि प्रसाद, उपाध्यक्ष शाहनवाज आलम आदि उपस्थित थे । इस सेंटर में कर्मचारियों और अधिकारियों को डिजिटल टेक्नोलॉजी के जरिए सेफ्टी की ट्रेनिंग दी जाएगी ।

दुनियाभर में कोरोना वायरस से अब तक 3100 मौतें, 89000 लोग संक्रमित
चीन के हुबेई प्रांत की राजधानी वुहान से शुरू हुये जानलेवा कोरोना वायरस की चपेट में आकर विश्व के 65 देशों में अबतक 3100 से अधिक लोगों की मौत हो चुकी है जबकि करीब 89000 लोग इस वायरस से संक्रमित हैं । कोरोना का कहर थमने का नाम नहीं ले रहा है लेकिन अभी भी इससे सबसे अधिक प्रभावित चीन के लोग ही हैं । इस वायरस को लेकर तैयार की गयी एक रिपोर्ट के मुताबिक चीन में हुई मौत के 8० प्रतिशत मामले 60 वर्ष से अधिक आयु के लोगों से जुड़े थे ।

डब्ल्यूएचओ एवं चीन की ओर से संयुक्त रूप से तैयार किये गये एक अन्य रिपोर्ट के मुताबिक इस वायरस से वृद्ध लोगों की अपेक्षा युवा पीढ़ी के लोग कम संख्या में संक्रमित हुए हैं । रिपोर्ट के अनुसार केवल 2.4 प्रतिशत मामलों से 18 वर्ष या उससे कम आयु के लोग संक्रमित थे । सत्तर या उससे अधिक उम्र के लोगों में मृत्यु दर आठ प्रतिशत है जबकि 80 या उससे अधिक उम्र के लोगों में यह दर 14.8 फीसदी है ।

घातक कोरोना वायरस के प्रकोप पर चिंता व्यक्त करते हुए संयुक्त राष्ट्र ने संक्रमण को रोकने के लिए एक करोड़ 50 लाख अमेरिकी डॉलर की सहायता की पेशकश की है । इस निधि का इस्तेमाल विशेष रूप से कमजोर स्वास्थ्य देखभाल प्रणाली वाले कमजोर देशों में किया जाएगा । 

इटली, ईरान और दक्षिण कोरिया में कोरोना वायरस के मामलों में अचानक वृद्धि हुई है । ईरान में जहां बहरीन, इराक, कुवैत और ओमान से जुड़े अधिकांश मामले सामने आये हैं जबकि इटली में अल्जीरिया, ऑस्ट्रिया, क्रोएशिया, जर्मनी, स्पेन और स्विट्जरलैंड में जुड़े मामले सामने आये हैं ।

संयुक्त राष्ट्र का वित्तपोषण डब्ल्यूएचओ और संयुक्त राष्ट्र बाल कोष (यूनिसेफ) को जारी किया गया है । यह वायरस के प्रसार की निगरानी, ??मामलों की जांच और राष्ट्रीय प्रयोगशालाओं के संचालन सहित आवश्यक गतिविधियों में आर्थिक सहायता देगा । डब्ल्यूएचओ ने कोरोनो वायरस के खिलाफ लड़ाई के लिए 67 करोड़ 50 लाख डॉलर जुटाने का आह्वान किया है ।

भारत में सोमवार को दो और कोरोना वायरस के मामलों की पुष्टि होने के सााथ ही अब तक 'कोविड-19' (नये कोरोना वायरस) के पांच मामलों की पुष्टि हो चुकी है । स्वास्थ्य मंत्रालय ने बताया कि दिल्ली में एक मरीज में कोरोना वायरस के संक्रमण की पुष्टि हुई है । वह पिछले दिनों इटली होकर आया था । एक दूसरे मामले में तेलंगाना में एक मरीज कोरोना से संक्रमित पाया गया है जो दुबई की यात्रा से लौटा था । दोनों को चिकित्सकों की निगरानी में रखा गया है । इससे पहले तीन मामले केरल में पाये गये थे ।

गौरतलब है कि विश्व स्वास्थ्य संगठन (डब्ल्यूएचओ) ने कोरोना वायरस को लेकर उच्चतम श्रेणी का आपातकाल घोषित किया हुआ है । कोरोना वायरस 'कोविड-19' के बढ़ते संक्रमण को देखते हुये सरकार ने लोगों को सिंगापुर, दक्षिण कोरिया, ईरान और इटली की यात्रा न करने की सलाह दी है ।

स्वास्थ्य एवं परिवार कल्याण मंत्री डॉ. हर्षवर्द्धन ने 'कोविड-19' की स्थिति की उच्च स्तरीय समीक्षा बैठक के बाद कहा कि जब तक जरूरी न हो भारतीय नागरिकों को सिंगापुर, दक्षिण कोरिया, ईरान और इटली की यात्रा से बचना चाहिये । उन्होंने 1० फरवरी तक दक्षिण कोरिया, ईरान और इटली की यात्रा करने वाले लोगों को 'अलग रहने' की भी सलाह दी है । उन्होंने कहा “हम वैश्विक स्थिति पर नजर बनाये हुये हैं ।”

इस बीच नगर विमानन महानिदेशालय ने एक सकुर्लर जारी कर कहा है कि अब इटली और ईरान से आने वाले सभी यात्रियों की भी जांच की जायेगी । इसके साथ ही अब 12 देशों से आने वाले यात्रियों की जांच की जायेगी । चीन, हांगकांग, जापान, दक्षिण कोरिया, थाईलैंड, सिंगापुर, नेपाल, इंडोनेशिया, वियतनाम और मलेशिया से आने वाले सभी यात्रियों की पहले से ही जांच की जा रही है । देश के 21 हवाई अड्डों, 12 बड़े बंदरगाहों और 65 छोटे हवाई अड्डों तथा नेपाल की सीमा पर देश में प्रवेश करने वाले यात्रियों की स्वास्थ्य जाँच की जा रही है ।

पूरे विश्व में कोरोना के संक्रमण से प्रभावित लोगों में से अबतक 42 हजार लोगों को इससे मुक्ति दिलायी गयी है । वर्तमान में संक्रमित लोगों की कुल संख्या आधिकारिक रिपोटोर्ं से काफी अधिक होने की संभावना है । एक महामारी विज्ञानी ने भविष्यवाणी की है कि दुनिया की 60 प्रतिशत आबादी अंतत: प्रभावित हो सकती है । यानी महामारी का रूप धारण कर चुके इस बीमारी से अभी निजात की उम्मीद नहीं है ।