Coronavirus Live Updates: भारत में नहीं थम रहा कोरोना का कहर, पॉजिटिव मामलों की संख्या 283
चीन के वुहान शहर से दुनियाभर में फैले कोरोना वायरस की वजह से करोड़ों लोगों को घरों में रहना पड़ रहा है । पूरी दुनिया में अब तक 11 हजार से अधिक लोगों की मौत हो चुकी है । वहीं, कुल मामलों की संख्या बढ़कर 2,65,867 से अधिक हो गई है । भारत में भी 283 लोग कोरोना वायरस से पॉजिटिव हैं । संक्रमितों के संपर्क में आने वाले 6,700 से अधिक लोगों को कड़ी निगरानी में रखा गया है । स्वास्थ्य मंत्रालय के अनुसार, इनमें से 23 लोग स्वस्थ हो चुके हैं और चार लोगों की मृत्यु हो चुकी है । बाकी 196 लोगों का उपचार चल रहा है । जयपुर में भी एक इटली के नागरिक की मौत हुई है लेकिन स्वस्थ होने के बाद हार्ट अटैक से उसकी मौत हुई है । दिल्ली में अभी तक एक विदेशी सहित 17 लोग संक्रमित हैं ।

- वाराणसी में सऊदी अरब से आए व्यक्ति कोराना पाजिटिव पाया गया है । फूलपुर इलाके का रहने वाला यह व्यक्ति सऊदी अरब की निजी कंपनी में काम करता है । 19 मार्च को ट्रेन से नई दिल्ली से वाराणसी लौटा था । वाराणसी के सीएमओ ने बताया कि बीएचयू हास्पिटल में हुई जांच में पुष्टि हुई है । फिलहाल उसे जिला अस्पताल के आइसोलेशन वार्ड में भर्ती किया गया है । पूर्वांचल में कोरोना पाजिटिव का यह पहला मामला है ।

- कोरोना वायरस को फैलने से रोकने के लिए राजस्थान सरकार ने 22 ले 31 मार्च तक राज्य में लॉकडाउन घोषित कर दिया है । हालांकि लॉकडाउन के दौरान सब्जियां, डेयरी और मेडिकल और दैनिक जरूरतों की चीजों कि बिक्री करने वाली दुकानें खुली रहेंगी । अब तक राजस्थान में दो विदेशियों सहित 17 मामले दर्ज किए गए हैं ।

- कोरोना वायरस के प्रसार को रोकने के लिए प्रधानमंत्री नरेंद्र मोदी ने शनिवार (21 मार्च) को लोगों से अपील करते हुए कहा कि जब तक बहुत ज्यादा जरूरी ना हो वे घर से ना निकलें । उन्होंने जनता से अपनी यात्रा रोकने के लिए भी कहा है । जनता कर्फ्यू से एक दिन पहले पीएम मोदी ने यह ट्विटर के जरिए यह संदेश जारी किया ।

- कोरोना संक्रमण के अंदेशे में भाजपा सांसद दुष्यंत सिंह के बाद उनके साथ नाश्ता करने वाले पार्टी के दो और सांसदों रवि किशन और कमलेश पासवान ने भी एहतियात के तौर पर खुद को अलग-थलग कर लिया है ।

- कांग्रेस अध्यक्ष सोनिया गांधी ने शनिवार (21 मार्च) को कोरोना वायरस से निपटने के लिए सभी से एकजुट होने की अपील करते प्रधानमंत्री नरेंद्र मोदी एवं सरकार से आग्रह किया कि चिकित्सा जांच का दायरा बढ़ाया जाए । साथ ही उन्होंने छोटे एवं मझोले कारोबारियों के लिए राहत पैकेज की घोषणा करने की भी मांग की ।

- कोरोना वायरस के बढ़ते प्रकोप के चलते ओडिशा के मुख्यमंत्री नवीन पटनायक ने शनिवार (21 मार्च) को राजधानी भुवनेश्वर सहित राज्य के 40 प्रतिशत हिस्सों को एक हफ्ते के लिए लॉकडाउन करने के आदेश दिए हैं । लॉकडाउन पांच जिलों में -खुदार्, कटक, गंजाम, केंद्रपाड़ा और अंगुल के साथ-साथ आठ प्रमुख शहरों- पुरी, राउरकेला, संबलपुर, झारसुगुड़ा, बालासोर, जाजपुर रोड और जाजपुर शहर, भद्रक में 22 मार्च सुबह सात बजे से शुरू होकर 29 मार्च रात 9.00 बजे तक लागू रहेगा ।

- उत्तर प्रदेश निवासी 30 वर्ष के एक व्यक्ति को शनिवार (21 मार्च) को कल्याण रेलवे स्टेशन पर गश्त कर रहे सुरक्षाकर्मियों ने कोरोनो वायरस के प्रकोप के खिलाफ एहतियाती कदम के तौर पर ट्रेन से नीचे उतार लिया । व्यक्ति हाल में दुबई की यात्रा से लौटा था । यह जानकारी एक अधिकारी ने दी । व्यक्ति 17 मार्च को मुंबई लौटा था । चुनिंदा देशों के समूह से वापस आने वालों के लिए निर्धारित प्रोटोकॉल के तहत उस व्यक्ति को घर पर पृथक रहना चाहिए था । 

- छत्तीसगढ़ सरकार ने कोरोना वायरस से बचाव के लिए आपातकालीन सेवाओं को छोड़कर सभी सरकारी कार्यालयों को 31 मार्च तक बंद रखने का फैसला किया है । राज्य के वरिष्ठ अधिकारियों ने शनिवार (21 मार्च) को यहां बताया कि सामान्य प्रशासन विभाग ने नावेल कोरोना वायरस के रोकथाम और नियंत्रण के लिए 31 मार्च तक अत्यावश्यक आपातकालीन सेवाओं को छोड़कर सभी सरकारी कार्यालयों को बंद करने का फैसला किया है ।

- केन्द्रीय स्वास्थ्य मंत्रालय ने शनिवार (21 मार्च) को वीडियो कॉन्फ्रेंस के माध्यम से 1,000 स्थानों पर गहन देखभाल प्रबंधन पर प्रशिक्षण आयोजित किए । मंत्रालय ने बताया कि सरकारी अस्पतालों में कोरोना वायरस से निपटने के लिए आपात प्रतिक्रिया के लिए 22 मार्च को राष्ट्रव्यापी मॉक ड्रिल होगी । वहीं, स्वास्थ्य मंत्रालय के आंकड़े के अनुसार भारत में कोरोना वायरस से संक्रमण के मामले बढ़कर 283 हो गए है ।

- ईरान में कोरोना वायरस से 123 और लोगों की मौत हो गई जिससे इससे मृतकों की कुल संख्या 1,556 हो गई है । स्वास्थ्य मंत्रालय ने शनिवार (21 मार्च) को यह जानकारी देते हुए बताया कि इस वायरस के पुष्ट मामलों की संख्या 20,610 है । ईरान इस महामारी से निपटने के लिए संघर्ष कर रहा है ।

- गुजरात में कोरोना वायरस संक्रमण के शनिवार को छह मामले सामने आए, राज्य में मरीजों की संख्या बढ़कर 13 हुई: मंत्री ।

- लेह में दो और करगिल में एक शख्स कोरोना पॉजिटिव पाया गया । केंद्रशासित प्रदेश में कोरोना मरीजों की संख्या 13 हुई ।

- राष्ट्रीय परिवाहक एयर इंडिया कोरोना वायरस संकट के बीच रोम में फंसे भारतीय को निकालने के लिए शनिवार दोपहर को वहां 787 ड्रीमलाइनर विमान भेजगा ।

- भारतीय आयुर्विज्ञान अनुसंधान परिषद ने कोरोना वायरस को फैलने से रोकने की अपनी रणनीति में शनिवार को संशोधन करते हुए कहा कि श्वसन संबंधी गंभीर बीमारी, सांस लेने में दिक्कत और बुखार तथा खांसी की शिकायत के साथ अस्पताल में भर्ती सभी मरीजों की कोविड-19 संक्रमण के लिए जांच की जाएगी । 

- महाराष्ट्र के पुणे शहर में करीब 40 वर्षीय एक महिला कोरोना वायरस से संक्रमित पाई गई है । एक वरिष्ठ अधिकारी ने शनिवार को इसकी पुष्टि की । 

- महाराष्ट्र के पुणे शहर में करीब 40 वर्षीय एक महिला कोरोना वायरस से संक्रमित पाई गई है । एक वरिष्ठ अधिकारी ने शनिवार को इसकी पुष्टि की । 

 - देश में कोरोना वायरस से संक्रमित मरीजों की संख्या में बढ़ोतरी हुई है । अब तक 258 पॉजिटिव मामले सामने आ चुके हैं । वहीं, चार लोगों की मौत हुई है ।

- जर्मनी के सबसे बडे राज्य बायर्न ने शुक्रवार को देश में सबसे पहले दो हफ्तों के लिए बाहर निकलने के तहत 'मौलिक प्रतिबंधों' का आदेश जारी किया । 

- कर्नाटक में कोरोना के 15 मरीज हैं । लद्दाख में 10 और जम्मू-कश्मीर में चार संक्रमित हुए हैं । तेलंगाना में नौ विदेशियों समेत 17 मामले सामने आए हैं । 

- राजस्थान में दो विदेशियों समेत 17 संक्रमित हैं । तमिलनाडु और आंध्र प्रदेश में 3-3 लोग संक्रमित हैं । ओडिशा में दो, उत्तराखंड में तीन, पश्चिम बंगाल और पंजाब में दो-दो, पुडुचेरी व चंडीगढ़ में एक-एक मरीज मिला है । 

- हरियाणा में 14 विदेशियों समेत 17 लोग संक्रमित हैं । भारतीय आयुर्विज्ञान अनुसंधान परिषद (आईसीएमआर) ने कहा है कि 13,486 लोगों से कुल 14,376 नमूनों की 20 मार्च तक सार्स-कोवी2 जांच की गई । 

कोरोना ने दैनिक मजदूरों के काम पर लगाई रोक, कर्ज लेकर करना पड़ रहा गुजारा

वैश्विक महामारी कोरोना ने दैनिक मजदूरों के काम पर ब्रेक लगा दिया है । मजदूरों के बीच भयावह स्थिति उत्पन्न हो चुकी है । मजदूर वर्ग के लोग खाने-पीने के मोहताज हो गए हैं । आर्थिक रूप से पूरी तरह टूट चुके हैं ।  नौबत यह आ गई है कि किसी-किसी से हजार-दो हजार कर्ज लेकर अपना गुजर-बसर करने पर मजबूर हैं । कुछ मजदूर शहर छोड़ गांव की ओर पलायन करने की जद्दोजहद में हैं ।

शहर के हर चौक-चौराहे पर रोजाना सुबह-सुबह मजदूरों की चौकड़ी लगती है । ये मजदूर काम की तलाश में आते हैं । कोई इनमें राजमिस्त्री होता तो कोई मजदूर । इनकी मजदूरी 400 से 600 रुपए तक होती है । इससे इनका गुजर-बसर चलता है । आज कोरोना वायरस की वजह से इनके रोजगार पर एक बड़ा संकट खड़ा हो गया है । कंकड़बाग के अशोक नगर, रामकृष्णानगर, आरएमएस कॉलोनी, कदमकुआं के भट्टाचार्या रोड, दिनकर चौक समेत अन्य इलाकों के मजदूरों के हाल को जानने की कोशिश की गई ।

वैशाली जिले के राघोपुर के पंचानंद पासवान ने अपना दर्द बयां किया । कहा कि हम घर की ढलाई का काम करते हैं । होली बाद घर से लौटे हैं । उस समय से अब तक एक काम भी नहीं मिला है । पहले कई मकानों में काम किए थे । वहां भी आधे-अधूरे पर काम बंद है । कहा जा रहा कि अभी काम नहीं कराना है । पटना में 1992 से काम कर रहे हैं । आज तक इस तरह की नौबत सामने नहीं आई थी । खाने-पीने पर आफत हो गई है । अब यहां रहना मुश्किल हो रहा है । घर की ओर पलायन करना होगा ।

नालंदा के अरविंद प्रसाद चंद्रवंशी राजमिस्त्री का काम करते हैं । इनका कहना है कि होली के पहले से काम बंद है । रोज चौक पर काम की तलाश में आते और पूरे दिन बैठकर वापस घर लौट जा रहे हैं । खाना-पीना पर आफत आ गई है । रोज 50 से 100 रुपए कर्ज लेकर किसी तरह जीविका चला रहे हैं । किराए के मकान में रह रहे हैं । किराया कैसे चुकता करेंगे, मुश्किल लग रहा है । मकान मालिक किराये के लिए तगादा कर रहा है । यह बोल कर रह रहे कि कमाएंगे तो देंगे । मसौढ़ी के मंटू कुमार ने बताया कि काम रोज नहीं मिल रहा है । एक दिन कमाते तो चार दिन खाते हैं । 1700 रुपए रेंट देकर पटना में रह रहे हैं । बहुत मुश्किल से जी रहे हैं ।

नालंदा के मुकेश कुमार प्लम्बर मिस्त्री हैं । इनका कहना है कि बीते 15 दिनों से बैठे हैं । कोई काम नहीं मिल रहा है । दो छोटी-छोटी बच्चियां स्कूल में पढ़ रही हैं । किराये के मकान में रह रहे हैं । साढ़े पांच हजार रुपए किराया देना पड़ रहा है । कैसे जीविका चलेगी, उसको लेकर परेशान हैं । पहले रोजाना एक हजार रुपए कमा लेते थे ।

भागलपुर के विकास कुमार पेंटिंग का काम करते हैं । इन्होंने बताया कि कोरोना का कहर जबरदस्त बरपा है । रोजी-रोटी छिन चुकी है । पेंटिंग का काम नहीं मिल रहा था । कुछ दिनों से रिक्शा चला रहे हैं । अब रिक्शे के लिए भी सवारी नहीं मिल रही है । रिक्शे का किराया 500 रुपए देना है और कमा रहे सौ रुपए । ऐसे में अब कैसे रिक्शा चलाएंगे । काफी परेशान हैं । कर्ज लेकर जी रहे हैं ।

दनियावां के राजीव साहू ठेला चलाते हैं । इनका कहना है कि बीते 20 दिनों से बैठे हैं । रोज ठेला लेकर आते और शाम में बिना कमाए लौट जाते हैं । घर-परिवार चलाना मुश्किल हो रहा है । इसी तरह सुजीत कुमार, श्याम प्रसाद साव, रवीन्द्र कुमार चंद्रवंशी  समेत अन्य मजदूरों ने अपनी यही व्यथा सुनाई ।

मजदूरों को मिले बेरोजगारी भत्ता
एक्टू के राज्य सचिव रणविजय कुमार ने सरकार से मांग की कि कोरोना वायरस के कारण बेरोजगार मजदूरों को बेरोजगारी भत्ता मिले । मजदूर वर्ग शहर से गांव की ओर पलायन कर रहे हैं ।








