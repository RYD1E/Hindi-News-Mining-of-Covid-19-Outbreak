कोरोना वायरस से बचने के लिए पी ली जहरीली शराब, ईरान में 44 लोगों की मौत

कोरोना वायरस से बुरी तरह प्रभावित ईरान में इस बीमार के डर से जहां सभी कैदियों को अस्थाई तौर पर रिहा किया गया है तो वहीं दूसरी तरफ जहरीली शराब पीने के चलते वहां पर अब तक मरने वालों की संख्या बढ़कर 44 हो गई है । वहां की एजेंसी इरना न्यूज की रिपोर्ट के मुताबिक, यह वाकया दक्षिण-पश्चिम खुजेस्तान प्रांत के अह्वाज का है ।

रिपोर्ट में यह कहा गया है कि जहरीली शराब इसलिए पी गई क्योंकि यह अफवाह फैली थी कि शराब पीने से कोरोना वायरस के संक्रमण से मुकाबला किया जा सकता है । 

कोरोना रोकने के लिए पी थी जहरीली शराब

इरना के साथ दिए इंटरव्यू में अह्वाज जोंडी शाहपुर यूनिवर्सिटी ऑफ मेडिकल साइंसेज के प्रवक्ता डॉक्टर अली इशनपौर ने कहा, “जहरीली शराब पीने के चलते कुछ लोगों को इससे नुकसान हुआ है । अब तक इलाज के लिए देशभर में 270 लोगों को इलाज के लिए भर्ती कराया गया है ।”

विश्व में कोरोना वायरस से 4005 मौतें, एक लाख से ज्यादा लोग संक्रमित

चीन के हुबेई प्रांत की राजधानी वुहान से पैर पसारने वाले जानलेवा कोरोना वायरस की चपेट में विश्व के 101 से अधिक देश आ गये हैं और इससे मरने वालों की संख्या चार हजार से ज्यादा हो चुकी है जबकि 113,589 लोग इस वायरस से जिंदगी और मौत की लड़ाई लड़ रहे हैं ।

भारत में भी यह धीरे-धीरे फैलने लगा है और 44 लोगों में इसकी पुष्टि हो चुकी है । इन लोगों में केरल के वे तीन लोग भी शामिल हैं जिन्हें उपचार के बाद छुट्टी दे दी गई है । केन्द्रीय स्वास्थ्य मंत्री हर्षवर्द्धन ने कहा कि अब तक विदेशों से आने वाली 8255 उड़ानों के कुल आठ लाख 74 हजार 708 यात्रियों की हवाई अड्डों पर स्क्रीनिंग की जा चुकी है जिनमें से 1921 के कोरोना वायरस से संक्रमित होने का संदेह हैं । इनमें से 177 को अस्पताल में भतीर् किया गया है । कुल 33,599 यात्रियों को निगरानी में रखा गया है और 21,867 यात्रियों की निगरानी की अवधि पूरी हो चुकी है । बार्डर पर साढ़े 11 लाख लोगों की स्क्रीनिंग की गयी है । 

कोरोना वायरस का कहर थमने का नाम नहीं ले रहा है लेकिन अभी भी इससे सबसे अधिक प्रभावित चीन के लोग ही हैं । इस वायरस को लेकर तैयार की गयी एक रिपोर्ट के मुताबिक चीन में हुई मौत के 80 प्रतिशत मामले 60 वर्ष से अधिक आयु के लोगों से जुड़े थे । 
वर्तमान में संक्रमित लोगों की कुल संख्या आधिकारिक रिपोर्टों से काफी अधिक होने की संभावना है और इस वायरस से संक्रमित होने के कारण चीन में कोरोना से अब तक 3136 लोगों की मौत हो गयी जबकि 80,754 लोग संक्रमित हुए हैं । चीन के बाद इटली में यह जानलेवा वायरस पूरी तरह से अपने पैर पसार चुका हैं । इटली में कोरोना के कारण अब तक 463 लोगों की मौत हो चुकी है जबकि 7375 लोग इससे संक्रमित हुए हैं ।  

खाड़ी देश ईरान में भी कोरोना वायरस का कहर जारी है । ईरान में इस वायरस की चपेट में आकर 237 लोगों की मौत हो चुकी है जबकि 7161 लोग इस वायरस से संक्रमित हैं । इटली और ईरान के साथ दक्षिण कोरिया में कोरोना वायरस के मामलों में अचानक वृद्धि हुई है । दक्षिण कोरिया में कोरोना से अब तक 54 लोगों की मौत हो चुकी है जबकि 7513 लोग इससे संक्रमित हैं । संक्रमित लोगों की संख्या ईरान से भी अधिक है ।

चीनी नागरिकों की अच्छी-खासी आबादी वाले देश अमेरिका में भी यह गंभीर रूप से फैल चुका है । अमेरिका में कोरोना से अब तक 22 लोगों की मौत हो चुकी है जबकि 605 लोग इससे संक्रमित हुए हैं । अमेरिका के न्यूयॉर्क, वाशिंगटन, कैलिफोर्निया और फ्लोरिडा समेत आठ प्रांतों में कोरोना वायरस के संक्रमण के मद्देनजर स्वास्थ्य आपातकाल की घोषणा कर दी गयी है ।

जर्मनी में दो, फ्रांस में 21, स्पेन में आठ, जापान में छह, इराक में चार, ब्रिटेन, नीदरलैंड, ऑस्ट्रेलिया एवं हांगकांग मेंं तीन-तीन, स्विट्जरलैंड में दो तथा मिस्त्र, सैन मैरीनो, अर्जेंटीना, फिलीपींस, थाइलैंड और ताइवान में एक-एक व्यक्ति की मौत हो चुकी है । इस बीच हांगकांग से जापान के बंदरगाह पर पहुंचे क्रूज शिप (डायमंड प्रिंसेस) पर भी कोरोना का कहर बरपा । उसमें सवार 696 लोगों में इस वायरस के संक्रमण की पुष्टि हुई जबकि सात लोगों की मौत हो गयी ।   

फ्रांस में अब तक 1191 लोग कोरोना से संक्रमित पाये गये हैं जबकि जर्मनी में 1139, जापान में 488, स्पेन में 1204, स्विट्जरलैंड में 332, ब्रिटेन में 319, नीदरलैंड में 321, बेल्जियम में 239, स्वीडन में 248, सिंगापुर में 150, नॉर्वे में 147, हांगकांग में 115, ऑस्ट्रिया में 99, चेक गणराज्य में 32, मलेशिया में 99, ऑस्ट्रेलिया में 74, यूनान में 66, कुवैत में 64, कनाडा में 60, इराक में 60, थाईलैंड में 50, बहरीन में 79, मिस्र में 48, आइसलैंड में 53, ताइवान में 45, संयुक्त अरब अमीरात में 45, डेनमार्क में 31, वियतनाम में 31, सैन मैरीनो में 27, क्रूज जहाज (ग्रैंड प्रिंसेस) में 21, इजरायल में 42, ब्राज़ील, आयरलैंड, फिनलैंड में 30, पेरू में छह, अल्जीरिया में 17, ओमान में 16, वेस्ट बैंक और गाजा पट्टी में 19, लेबनान में 41, इक्वेडोर में 14, पुर्तगाल, कतर एवं रूस में 13-13, क्रोएशिया और जॉर्जिया में 12-12, सऊदी अरब में 11, एस्टोनिया एवं मकाऊ में 10-10 तथा चिली में पांच और अर्जेंटीना में नौ लोग संक्रमित हैं ।

घातक कोरोना वायरस के प्रकोप पर चिंता व्यक्त करते हुए संयुक्त राष्ट्र ने इस संक्रमण की रोकथाम के लिए एक करोड़ 50 लाख अमेरिकी डॉलर की सहायता की पेशकश की है । इस निधि का इस्तेमाल विशेष रूप से कमजोर स्वास्थ्य देखभाल प्रणाली वाले देशों में किया जाएगा । डब्ल्यूएचओ ने कोरोनो वायरस के खिलाफ लड़ाई के लिए 67 करोड़ 50 लाख डॉलर जुटाने का आह्वान किया है । 

गौरतलब है कि विश्व स्वास्थ्य संगठन (डब्ल्यूएचओ) ने कोरोना वायरस को लेकर उच्चतम श्रेणी का आपातकाल घोषित किया हुआ है । पूरे विश्व में कोरोना के संक्रमण से प्रभावित लोगों में से अब तक 50 हजार लोगों को इससे मुक्ति दिलायी गयी है । वर्तमान में संक्रमित लोगों की कुल संख्या आधिकारिक रिपोर्टों से काफी अधिक होने की संभावना है । एक महामारी विज्ञानी ने भविष्यवाणी की है कि दुनिया की 60 प्रतिशत आबादी अंतत: प्रभावित हो सकती है ।


ईरान में कोरोना वायरस के बढ़ते मामलों के चलते 70 हजार कैदियों को छोड़ा गया

ईरान में सोमवार को कोरोना वायरस के सैकड़ों नए इन्फैक्शन के मामले आने और देशभर में फिर दर्जनों लोगों की मौत के आंकड़ों को देखते हुए वहां 70 हजार कैदियों को अस्थाई तौर पर रिहा किया गया है ।

पिछले 24 घंटे के अंदर ईरान में 595 इन्फैक्शन के नए मामले दर्ज किए गए जबकि 43 लोगों की मौत हुई है । ईरान के स्वास्थ्य मंत्रालय के प्रवक्ता ने कहा कि इस मौत के बाद अब तक कोरोना वायरस से इन्फैक्टेड लोगों की संख्या बढ़कर 7,161 हो गई है, तो वहीं इससे मरने वालों की संख्या 237 तक पहुंच गई है ।

चीन के बाद सबसे ज्यादा इस बीमारी से प्रभावित ईरान के अथॉरिटीज जहां इससे लड़ने के लिए देशव्यापी लड़ाई लड़ रहे हैं, तो इस बीच ज्यूडिशियरी चीफ इब्राहिम रइसी ने कैदियों की अस्थाई रिहाई का ऐलान किया है ।

ज्यूडिशियरी के मिजान न्यूज साइट के मुताबिक, रइसी ने कहा कि कैदियों की रिहाई तब तक रहेगी जब तक कि वह समाज के लिए असुरक्षा नहीं पैदा कर देते हैं । उन्होंने इस बात की कोई जानकारी नहीं दी कि वे कैदी कब फिर वापस जेल में भेजे जाएंगे ।

ईरान के अधिकारियों को नवरुज के दौरान इस इन्फैक्शन को फैलने का डर सता रहा है । 20 मार्च से ईरान में नए साल की शुरुआत होती है और इस दौरान लोग छुट्टी में देशभर में नई जगहों पर घूमने जाते हैं । स्वास्थ्य विभाग के तरफ से ईरान के लोगों से कहा गया है कि वे अपने घरों में ही रहें और प्रांतों के बीच यात्रा पर पाबंदी लगा दी है ।

वहीं दूसरी ओर, पाकिस्तान में कोरोना वायरस से संक्रमण का सातवां मामला सामने आया है । नए मामले में कोविड-19 से संक्रमित व्यक्ति कराची का निवासी है । नेशनल हेल्थ सर्विस में प्रधानमंत्री के विशेष सहायक जफर मिर्जा ने रविवार (8 मार्च) को कहा, “पाकिस्तान में यहां सातवें मामले की पुष्टि हुई है, जबकि पूर्व के मामले में मरीज को स्वस्थ होने के बाद छुट्टी दी जा चुकी है और अन्य एक मामले में व्यक्ति घर जाने के लिए तैयार है ।”

'द एक्सप्रेस ट्रिब्यून' ने सिंध हेल्थ डिपार्टमेंट के हवाले से कहा कि परीक्षण में कराची निवासी एक 50 वर्षीय व्यक्ति कोरोनावायरस से संक्रमित पाया गया है । विभाग ने अपने आधिकारिक बयान में कहा, “व्यक्ति जिन लोगों के साथ संपर्क में आया सभी को आइसोलेट कर दिया गया है । मरीज ने किस-किस देश की यात्रा की थी, हम इसके विवरणों पर गौर कर रहे हैं ।”

नए मामले के सामने आने के बाद कोरोनावायरस के बढ़ते संक्रमण के भय के चलते सिंध के सभी शिक्षण संस्थानों को 13 मार्च तक के लिए बंद कर दिया गया है । इससे पहले पाकिस्तान में कोविड-19 से संक्रमित पाए गए सभी लोगों ने ईरान की यात्रा की थी । पहले के मामलों में तीन कराची से और तीन गिलगित-बाल्टिस्तान से सामने आए थे ।



