'भाग जा रे कोरोना भाग जा', सोशल मीडिया पर वायरल हो रहा कोरोना वायरस पर बना गाना

कोरोना वायरस का प्रकोप अब तक करीब 95 देशों में फैल चुका है । इस बीच आए दिन सोशल मीडिया में कोरोना वायरस से जुड़े कई गीत और मीम्स वायरल हो रहे हैं । भारत में कोरोना वायरस के मामले सामने आने के बाद से देश में भी ऐसे कई गीत सामने आए हैं । 

कांग्रेस नेता कृष्ण मोहन शर्मा ने रविवार को एक ट्वीट करते हुए ऐसा ही एक वीडियो शेयर किया है । वीडियो में कुछ महिलाएं कोरोना वायरस से भारत से भाग जाने के लिए गीत के जरिए अनुरोध कर रही हैं । महिलाओं के गीत के बोल हैं... भाग जा रे कोरोना भाग जा... । यह वीडियो रविवार शाम तक 68 हजार बार देखा जा चुका था । 

इसके अलावा भोजपुरी म्यूजिक इंडस्ट्री में कोरोना को लेकर नए-नए गाने और वीडियो रिलीज किए जा रहे हैं । इनमें हैलो कौन कोरोना वायरस, मोदी जी बचाईं फइलल कोरोना वायरस आदि गाने चर्चित हैं । इन गानों में बचाव और उपचार की कई फर्जी जानकारियां भी दी जा रही हैं । हालांकि, कुछ गानों को सिर्फ मनोरंजन के उद्देश्य से बनाया गया है । 

दुनियाभर में 1,01,927 लोग वायरस से संक्रमित

चीन में कोरोना वायरस से संक्रमित होने और उपचार के बाद उससे पूरी तरह स्वस्थ होकर शनिवार को कुल 1,661 लोगों को अस्पताल से छुट्टी दे दी गई । अब तक कुल 57,065 मरीज स्वस्थ होकर अपने घर लौट चुके हैं । दुनियाभर में इससे संक्रमित मामलों की संख्या बढ़कर 1,01,927 हो गई है ।

राष्ट्रीय स्वास्थ्य आयोग ने रविवार को अपनी रिपोर्ट में कहा कि चीन के मुख्य भूभाग में कोविड-19 से संक्रमित लोगों की संख्या शनिवार रात 80,695 पहुंच गई । जबकि मरने वालों की संख्या 3,097 पहुंच गई है । रविवार को सामने आए 44 नए मामलों में से 41 हुबेई प्रांत के वुहान के हैं । बताया गया कि 20,500 से अधिक मरीजों का अब भी इलाज चल रहा है । डब्ल्यूएचओ ने शनिवार को बताया कि 93 देशों में कोरोना के कुल 21,114 मामलों की पुष्टि हुई है । 
















