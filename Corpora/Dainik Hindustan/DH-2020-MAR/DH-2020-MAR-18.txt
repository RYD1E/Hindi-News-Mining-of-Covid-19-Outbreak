कोरोना से बचाव के लिए बसों से हटाये पर्दे
करोना वायरस से बचाव के लिए जिला परिवहन पदाधिकारी के आह्वान पर बुधवार को चम्पारण ऑनर एसोसिएशन द्वारा एनएच 28 पर सभी बसों से पर्दा हटाया गया । एसोसिएशन के सदस्यों ने बसों में साफ-सफ़ाई का निरीक्षण किया तथा बस स्टाफ को एतिहातन सावधानी बरतने का निर्देश दिया । बिहार ट्रांसपोर्ट फ़ेडरेशन के संरक्षक चंद्र किशोर मिश्रा ने कहा कि बस के कंडक्टर, ड्राइवर व हेल्पर को विशेष सावधानी बरतनी है । बस स्टाफ पर अपने साथ-साथ यात्रियों को संक्रमण से बचाने की जिम्मेदारी हैं । बस स्टाफ अलग-अलग जगहों के लोगों को साथ लेकर चलते है व सेवा देते हैं । ऐसे में उन्हें खुद को भी बचाना है, तथा यात्रियों को भी सुरक्षित रखना है । बस स्टाफ मास्क लगाकर काम करे तथा नियमित अंतराल पर हाथों की सफ़ाई करते रहें । नज़र रखे तथा उन्हें कोरोना वायरस से बचाव के उपाय बताए । कंडक्टर को ग्लब्स पहन कर संग्रहण कार्य करने का निर्देश दिया । बस स्टाफ से कहा कि यात्रियों को अगर खांसी बुख़ार या बाहर से आने की जानकारी हो तो तुरंत इसकी सूचना प्रशासन को दें । श्री मिश्रा ने कहा कि कोरोना वायरस से स्वच्छता, सतर्कता व सावधानी से बचा जा सकता हैं । मौके पर एसोसिएशन के प्रमोद सिंह, मनोज पाण्डेय, अवधेश पाण्डेय, अजय पाण्डेय, ओमप्रकाश, सुनील मिश्र, राजेश्वर सिंह, नागेश्वर सिंह, मदन सहनी व हरेन्द्र सिंह आदि मौजूद थे ।
एसबीआई रिसर्च: कोरोना की महामारी से बढ़ेगी बेरोजगारी, अर्थव्यवस्था को बचाने के लिए वित्तीय पहल की जरूरत
कोरोना वायरस महामारी के कारण उत्पादन में अंतर और कीमतों में वृद्धि की दोहरी समस्या से अर्थव्यवस्था की मदद के लिए राजकोषीय के साथ-साथ मौद्रिक उपायों की जरूरत होगी । एसबीआई रिसर्च के अर्थशास्त्रियों ने यह कहा है । उन्होंने रिजर्व बैंक से सर्वाधिक प्रभावित होटल, विमानन, परिवहन, धातु, वाहनों के कल-पुर्जे तथा परिधान क्षेत्रों को राहत देने के लिए सहानुभूतिपूर्वक उपायों पर विचार करने को कहा । देश में कोरोना वायरस के कारण अबतक तीन लोगों की मौत हो चुकी है जबकि 145 से अधिक संक्रमित हैं । इसके कारण देश भर में सतर्कता और कामकाज बंद होने से यात्रा, परिवहन और होटल उद्योग पर प्रतिकूल असर पड़ा है । इस प्रकार की बंद की स्थिति दूसरे शहरों में भी होने तथा सामाजिक दूरी बनाये रखने के उपायों से स्थिति और बिगड़ सकती है । 

जीडीपी पर 0.9 प्रतिशत का असर पड़ेगा

एसबीआई रिसर्च की मंगलवार को जारी रिपोर्ट के अनुसार परिवहन, पर्यटन और होटल में कामकाज लगभग ठप होने से मांग पर असर पड़ा है । इससे मांग के साथ उत्पादन प्रभावित होता है । रिपोर्ट में कहा गया है, सकल आघार पर हमारा अनुमान है कि इन तीन बाजार खंडों में 5 प्रतिशत कामकाज ठप होने के साथ भंडारण और संचार खंड के साथ इसका जीडीपी पर 0.9 प्रतिशत का असर पड़ेगा । इसका प्रभाव वित्त वर्ष 2019-20 और 2020-21 में पड़ेगा । इसमें 2020-21 में प्रभाव अधिक व्यापक होगा ।

2020 में 20 से 30 लाख सैलानियों का नुकसान

वर्ष 2018 में देश में 1.06 करोड़ सैलानी आये थे । यह संख्या 2017 के मुकाबले 5.2 प्रतिशत अधिक थी । इससे पर्यटन से 28.6 अरब डॉलर की विदेशी मुद्रा कमाई हुई । यह 2017 के मुकाबले 4.7 प्रतिशत अधिक है ।  रिपोर्ट के अनुसार प्रस्तावित एक महीने की यात्रा पाबंदी से विदेशी सैलानिययों और कमाई पर गंभीर प्रभाव पड़ेगा । इसके कहा गया है, उक्त आंकड़ों के आधार पर हमारा अनुमान है कि देश को 2020 में 20 से 30 लाख सैलानियों का नुकसान होगा । इससे विदेशी मुद्रा में कमाई पांच से सात अरब डॉलर का नुकसान होगा । हमारा अनुमान है कि घरेलू ट्रेन और हवाई यातायात भी इससे प्रभावित होंगे ।

2.5 करोड़ लोग हवाई जहाज और 30 करोड़ ट्रेन से करते हैं यात्रा

यात्रा के लिए औसतन 2.5 करोड़ लोग हवाई जहाज और 30 करोड़ ट्रेन का उपयोग करते हैं । इसमें 10 प्रतिशत की कमी से मासिक आधार पर आय में 3,500 करोड़ रुपये की कमी आएगी । चूंकि चीन कई क्षेत्रों के लिए महत्वपूर्ण कच्चे माल का प्रमुख स्रोत है, ऐसे में आपूर्ति बाधित होने से इसका मूल्य बढ़ेगा । इससे संबंधित जिंसों के दाम पर असर पड़ेगा और वह बढ़ेगा । रिपोर्ट में आगाह करते हुए कहा कि मांग और आपूर्ति के एक साथ प्रभावित होने से बैंक क्षेत्र पर गंभीर प्रभाव पड़ेगा । केवल मांग प्रभाव से बैंक और बीमा क्षेत्र में संयुक्त रूप से उत्पादन में 1.2 प्रतिशत का नुकसान होगा ।

यह भी पढ़ें: कोरोना का कहर: अचानक बंद हुआ ताज तो ट्रैवल्स कंपनियों ने जताया ऐतराज

एसबीआई अर्थशास्त्रियों के अनुसार इसीलिए, हमारा मानना है कि मौद्रिक और राजकोषीय नीतियां बेहतर विकल्प हो सकती हैं । हालांकि इसमें यह भी कहा गया है कि आपदा से निपटने को लेकर कोई मानक सिद्धांत नहीं है । विभिन्न क्षेत्रों पर महामारी के पड़ने वाले प्रभाव के आधार पर नीतिगत पहल निर्भर करेगा । ऐसे में क्षेत्र आधारित कदम की जरूरत होगी । 

पेट्रोल का भाव 12 रुपये लीटर कम किए जाने की गुंजाइश

मौद्रिक नीति के मामले में रिपोर्ट में कहा गया है कि पहला बेहतर विकल्प नकदी व्यवस्था बनाये रखना तथा वित्तीय बाजारों में स्थिरता सुनिश्चित करना है । आरबीआई नकदी मांग में संभावित वृद्धि और कीमत बढ़ोतरी को देखते हुए नीतिगत दर में कटौती भी कर सकता है । राजकोषीय मोर्चे पर कच्चे तेल के दाम में 30 प्रतिशत की गिरावट से पेट्रोल का भाव 12 रुपये लीटर तथा डीजल का भाव 10 रुपये लीटर कम किए जाने की गुंजाइश बन सकती है । लेकिन इन उत्पादों पर उत्पाद शुल्क बढ़ाने से सरकार को अतिरिक्त राजस्व (35,000 से 40,000 करोड़ रुपये) प्राप्त हो सकता । इस राशि का उपयोग उन निचले तबके के लोगों की सहायता में किया जा सकता है जिनके आय के स्रोत कारोना वायरस से बुरी तरह प्रभावित हुए है ।









