कोरोना से उबारने के लिए आ सकता है 1.5 लाख करोड़ का पैकेज, 10 करोड़ के खातों में सीधे पैसे ट्रांसफर करने पर विचार
देश इस वक्त कोरोना वायरस के संक्रमण की वजह से मुश्किल दौर से गुजर रहा है । पूरे देश में तीन सप्ताह के लॉकडाउन समेत कई कदम एहतियातन उठाए गए हैं ताकि लोगों को कोविड 19 के संक्रमण से बचाया जा सके । ऐसे में पहले से ही मुश्किल दौर से गुजर रही देश की अर्थव्यवस्था लॉकडाउन की वजह से पटरी से उतर सकती है । इसको देखते हुए नरेंद्र मोदी सरकार आर्थिक मोर्चे पर बड़ा कदम उठाने की तैयार कर रही है ।

समाचार एजेंसी रायटर्स ने सूत्रों के हवाले से बताया कि कोरोना वायरस के कहर से उबारने के लिए भारत सरकार 1.5 लाख करोड़ रुपये  यानी 19.6 बिलियन डॉलर का प्रोत्साहन पैकेज दे सकती है । सरकार ने अभी तक पैकेज फाइनल नहीं किया है, लेकिन प्रधानमंत्री कार्यालय, वित्त मंत्रालय और रिजर्व बैंक के बीच इसको लेकर बातचीत जारी है ।

रायटर्स ने एक सरकारी सूत्रों के हवाले से बताया है कि प्रोत्साहन पैकेज  2.3 लाख करोड़ रुपये तक का हो सकता है, लेकिन इस पर अभी चर्चा की जा रही है । पैकेज का ऐलान इस हफ्ते के आखिर तक किया जा सकता है । इसका इस्तेमाल 10 करोड़ गरीबों के बैंक एकाउंट्स में सीधे पैसे ट्रांसफर के अलावा लॉकडाउन से सबसे ज्यादा प्रभावित कारोबारों की मदद के लिए किया जाएगा ।

दोनों सूत्रों ने बताया कि सरकार एक अप्रैल से शुरू हो रहे वित्त वर्ष 2020-21 के लिए कर्ज की राशि को भी बढ़ा सकती है । फिलहाल सरकार की  योजना अगले वित्त वर्ष के लिए 7.8  लाख रुपये कर्ज लेने की है । उन्होंने बताया कि केंद्रीय बैंक से सरकारी प्रतिभूतियों को खरीदने के लिए कहा गया था, लेकिन महंगाई बढ़ने के डर से पिछले एक दशक से आरबीआई ने ऐसा नहीं किया । अधिकारी ने कहा कि आरबीआई को दुनिया के दूसरे केंद्रीय बैंकों की तरह बॉन्ड खरीदना पड़ेगा ।

एक अधिकारी ने बताया कि सरकार केंद्रीय बैंक के वेज एंड मिन्स सुविधाओं का इस्तेमाल कर सकती है । यह एक ओवरड्राफ्ट सुविधा है,जो नकदी की किल्लत होने पर केंद्रीय बैंक देश को देता है । वित्त मंत्रालय ने इस बारे में कॉमेंट करने से इनकार कर दिया और रिजर्व बैंक ने भी रॉयटर्स के मेल का कोई जवाब नहीं दिया ।

भारत में कोरोना को लेकर काफी संकट की स्थिति बनी हुई है । पूरे देश को 14 अप्रैल तक के लिए लॉकडाउन कर दिया गया है । देश में अब तक कोरोना संक्रमण के 605 मामलों की पुष्टि हो चुकी है, जबकि 10 लोगों की मौत हुई है ।

COVID-19 LIVE: कोरोना वायरस के मरीजों की संख्या 724 पहुंची, 'विदेश से भारत आए 15 लाख यात्रियों की निगरानी की जरूरत'

भारत में जारी लॉकडाउन के बीच भी कोरोना वायरस के मामले लगातार बढ़ते जा रहे हैं । अब तक देश में संक्रमण के 724 मामलों की पुष्टि हो चुकी है, जिनमें से 17 लोगों की मौत हो चुकी है । केंद्रीय स्वास्थ्य एवं परिवार कल्याण मंत्रालय की वेबसाइट पर उपलब्ध जानकारी के अनुसार, 'देश में कोराना वायरस के अब तक 694 मामले की पुष्टि हुई है, जिनमें 677 भारतीय जबकि 47 विदेशी शामिल हैं । अभी तक 67 लोग स्वस्थ हो चुके हैं । दुनियाभर में जानलेवा कोरोना वायरस से संक्रमित मरीजों की तादाद बढ़कर पांच लाख से अधिक हो गई है और 22,000 के अधिक लोग इस महामारी का शिकार बनकर दम तोड़ चुके हैं । दुनियाभर में कोरोना पीड़ित मरीजों जो ठीक हो चुके हैं, उनकी संख्या तकरीबन 1.21 लाख हो चुकी है ।

 Coronavirus Live Updates

-  अब तक COVID-19 के 724 मामलों की पुष्टि हो चुकी है, कुल 17 मौतें हुई हैं । पिछले 24 घंटों में 75 नए पॉजिटिव मामले और 4 नई मौतें हुई हैं: लव अग्रवाल, संयुक्त सचिव, केंद्रीय स्वास्थ्य मंत्रालय

- लगभग 1.4 लाख कंपनियों ने अपने कर्मचारियों को हमारी अपील पर घर से काम करने के लिए कहा है: लव अग्रवाल

- केंद्रीय स्वास्थ्य मंत्रालय के संयुक्त सचिव लव अग्रवालॉ ने कहा कि हमने 10,000 वेंटिलेटर प्रदान करने के लिए एक PSU को आदेश दिए हैं । भारत इलेक्ट्रॉनिक्स लिमिटेड से भी 1-2 महीनों में 30,000 अतिरिक्त वेंटिलेटर खरीदने का अनुरोध किया गया है ।

- 18 जनवरी से 23 मार्च के बीच विदेश से 15 लाख यात्री भारत आए, उन सभी की निगरानी करने की जरूरत है : कैबिनेट सचिव ने राज्यों से कहा  ।

- महाराष्ट्र के विदर्भ क्षेत्र में पांच लोग कोरोना वायरस से संक्रमित पाए गए हैं । चार लोग नागपुर शहर में और एक अन्य गोंदिया जिले में संक्रमित पाया गया है । अधिकारियों ने शुक्रवार को बताया कि इसके साथ ही नागपुर शहर में कोविड-19 मरीजों की संख्या बढ़कर नौ हो गई है ।

- भारत में कोरोना मरीजों की संख्या में लगातार इजाफा हो रहा है । ताजा आंकड़ों की मानें तो अब तक 724 कोरोना पॉजिटिव के मामले देश में पाए जा चुके हैं । इसके अलावा 17 लोगों की संक्रमण से मौत हो चुकी है ।

- कोरोना वायरस लॉकडाउन के बीच हिमाचल प्रदेश में लोगों ने बालकनी और छतों से हनुमान आरती की । देखें वीडियो:


