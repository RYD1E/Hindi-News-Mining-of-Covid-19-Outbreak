उत्तर प्रदेश में कोरोना के अब तक आठ केस पॉजिटिव

कोरोना वायरस के पॉजिटिव केस प्रदेश में लगातार मिल रहे हैं । रविवार को भी दो लोगों में कोरोना वायरस पॉजटिव पाया गया है । इसमें एक ईरान से लौटे गाजियाबाद निवासी की जांच की नमूने रिपोर्ट में कोरोना वायरस की पुष्टि हुई है । दूसरा पॉजिटिव केस आगरा में मिला है । कोरोना वायरस पीड़ित जूता कारोबारी के कर्मचारी के शनिवार को कोरोना वायरस पॉजिटिव पाया गया तो रविवार को कर्मचारी की पत्नी में भी वायरस की पुष्टि हुई है ।

अब तक प्रदेश में आठ लोगों में मिला कोरोना वायरस

पूरे प्रदेश में आठ लोगों में कोरोना वायरस पॉजिटिव पाया गया है । इनमें सात तो जूता कारोबारी और उनके संपर्क में आने वाले लोग हैं तो एक केस गाजियाबाद में मिला है । रविवार को कोरोना वायरस के संदिग्ध 13 मरीज अस्पताल में भर्ती किए गए हैं । इसमें छह संदिग्ध मरीज आगरा के सफदरगंज अस्पताल में भर्ती किए गए हैं ।  चार सिद्धार्थनगर, एक हाथरस और दो आगरा के जिला अस्पताल में भर्ती किया गया है । इनमें से छह विदेश से आने वाले लोग हैं । इसके अलावा सात कोरोना वायरस के पॉजिटिव मरीजों के संपर्क में वाले लोग हैं । इन सभी के जांच के नमूने लैब में भेजे गए हैं । रिपोर्ट का इंतजार  है ।

कोरोना की स्क्रीनिंग के लिए बीएचयू में लैब

कोरोना वायरस की स्क्रीनिंग के लिए बनारस हिन्दू विश्वविद्यालय में भी लैब स्थापित हो गई है । आगरा में कारोना वायरस के बढ़ते प्रभाव को रोकने के लिए स्वास्थ्य विभाग के 40 अधिकारियों की एक टीम को भेजा गया है । प्रदेश के विभिन्न जिलों में कोरोना वायरस के पॉजिटिव मरीजों के संपर्क में आने वाले 330 लोगों की जांच की गई । इनके जांच के नमूनों की रिपोर्ट में कोरोना वायरस की पुष्टि नहीं हुई है ।

सदर अस्पताल में आयोजित हुआ कैंसर स्क्रीनिंग शिविर
महिला दिवस के मौके पर रविवार को सदर अस्पताल के महिला आउटडोर में महिला पुलिसकर्मी व इनके परिजनों के लिए कैंसर स्क्रीनिंग शिविर का आयोजन किया गया । इस दौरान 70 महिला पुलिसकर्मी व उनके महिला परिजनों के ब्रेस्ट व गर्भाशय के कैंसर की जांच की गयी ।

फॉग्सी की अध्यक्ष डॉ. अंजू तूरियार ने बताया कि इन महिलाओं में से 14 महिला पुलिसकर्मी व इनके घरों की महिलाएं प्रथम दृष्टया गर्भाशय के मुख के कैंसर की जद में पायी गयी । इनका पैपस्मियर जांच के लिए सैंपल लिया गया । एक सप्ताह में पता चल सकेगा कि इनमें से कितने को गर्भाशय के मुख का कैंसर है और कितने को नहीं । शिविर में डॉ. प्रतिभा सिंह, डॉ. प्रभाती केसरी, डॉ. अल्पना मित्रा, डॉ. बबीता कुमारी, डॉ. ज्योति कुमारी, डॉ. संगीता मेहता समेत एक दर्जन से अधिक महिला चिकित्सकों ने महिलाओं व महिला पुलिसकर्मियों की जांच की ।

इसके पूर्व सिविल सर्जन डॉ. विजय कुमार सिंह व सिटी एसपी एसके सरोज व फॉग्सी भागलपुर की अध्यक्ष डॉ. अंजू तूरियार ने शिविर का दीप प्रज्ज्वलित कर शुभारंभ किया । इस मौके पर अपने संबोधन में सिविल सर्जन डॉ. सिंह ने कहा कि महिलाओं में गर्भाशय व ब्रेस्ट कैंसर के मामले बढ़ रहे हैं । बावजूद जांच के लिए इतनी कम संख्या में महिला पुलिसकर्मियों का जांच के लिए आना चिंताजनक है ।
