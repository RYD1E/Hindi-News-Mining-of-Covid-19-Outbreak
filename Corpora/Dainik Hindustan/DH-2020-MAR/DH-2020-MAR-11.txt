डब्ल्यूएचओ ने कोरोना वायरस को घोषित किया 'महामारी', दुनियाभर में 4 हजार से ज्यादा की मौत
पूरी दुनिया में तेजी से फैल रहे कोरोना वायरस के बढ़ते संक्रमण पर विश्व स्वास्थ्य संगठन ने चिंता व्यक्त की है । संगठन ने बुधवार को घोषणा की कि वैश्विक कोरोना वायरस संकट अब एक महामारी है ।

विश्व स्वास्थ्य संगठन के अध्यक्ष टेड्रॉस गेब्रेयेसस ने कहा कि हमने कोरोना की ऐसी महामारी कभी नहीं देखी है । डब्ल्यूएचओ कोरोना के प्रकोप के फैलने और गंभीरता के खतरनाक स्तरों से गहराई से चिंतित है । उन्होंने कहा कि हमारे आकलन के मुताबिक, कोरोना को महामारी घोषित किया जा सकता है । हमारा काम लोगों के स्वास्थ की रक्षा करना है । कोरोना वायरस के सामाजिक और आर्थिक प्रभाव को कम करने के लिए हम कई सहयोगियों के साथ मिलकर काम कर रहे हैं ।

दुनियाभर में अब तक कोरोना वायरस से 4000 से ज्यादा मौतें हो चुकी हैं । चीन के बाद लगभग हर द्वीप तक कोरोना पहुंच चुका है । भारत भी इसकी चपेट में है और स्वास्थ्य मंत्रालय के मुताबिक देश में अबतक संक्रमण के 60 मामले सामने आ चुके हैं ।

कोरोना वायरस से अब तक 4,291 की मौत

कोरोना वायरस से माहामारी घोषित करने के लिए डब्ल्यूएचओ की तरफ से बुधवार की रात पौने दस बजे प्रेस कॉन्फ्रेंस की गई । उस समय तक दुनियाभर में कोरोना से मरनेवालों की संख्या 4,291 थी । इस महामारी के चलते दुनियाभर के 114 देशों के 1,18,000 लोग इन्फैक्टेड हुए हैं ।

इटली में बड़ा खतरा: 
कोरोना वायरस का बड़ा  खतरा इटली में मंडरा रहा है । इटली में इस समय तकरीबन 10,149 लोग वायरस से संक्रमित हैं । तकरीबन 630 लोगों की मौत हो चुकी है । इटली में कुल संक्रमित लोगों में से 6.21 फीसदी लोगों की मौत हुई है । यानी चीन के बाद दूसरा सबसे ज्यादा प्रभावित देश इटली है । 










