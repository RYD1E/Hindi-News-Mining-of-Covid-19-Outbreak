बिहार में कोरोना पॉजीटिव युवक की मौत, देश में अब तक 6 की गई जान, COVID-19 के मरीजों की संख्या हुई 341
बिहार के पटना एम्स में कोरोना से पहली मौत शनिवार देर रात हुई है । यह कोरोना से देश में छठी मौत है । पटना एम्स में भर्ती मुंगेर के चुरम्बा गांव निवासी युवक सैफ अली (38 वर्ष) ने शनिवार को दम तोड़ा । वहीं शनिवार रात को महाराष्ट्र में 63 वर्षीय एक शख्स की मौत के बाद देशभर में कोविड-19 से मरने वालों की संख्या छह हो गई है । देशभर में कोरोना के मरीजों की संख्या 341 तक पहुंच गई है ।

बिहार में कोरोना के दो पॉजिटिव मरीज भी मिले हैं । एक कतर से और दूसरा स्कॉटलैंड से आया है । स्कॉटलैंड वाला मरीज एनएमसीएच में भर्ती कराया गया है । एम्स के निदेशक ने बताया कि मृतक युवक का शव परिवारवालों को सौंप दिया गया है । 

वह कतर से किडनी का इलाज कराकर 13 मार्च को लौटा था । एम्स निदेशक डॉ. प्रभात कुमार सिंह ने बताया कि किडनी फेल होने की शिकायत पर उसे भर्ती कराया गया था । बाद में कोरोना की जांच की गई, जिसमें पॉजीटिव पाया गया । पटना एम्स में ही भर्ती एक अन्य महिला की रिपोर्ट पॉजीटिव आई है । यह महिला स्कॉटलैंड से पटना आई थी । बिहार के स्वास्थ्य विभाग के प्रधान सचिव संजय कुमार ने भी इसकी पुष्टि कर दी है । इस वायरस से संक्रमित होकर सबसे कम उम्र में मौत का देश में यह पहला मामला है ।

युवक की मौत के बाद मुंगेर में उसके परिवार को आइसोलेट कर दिया गया है । मेडिकल टीम चुरम्बा गांव पहुंचकर उसके साथ ही अन्य लोगों की जांच कर रही है । बिहार के आरएमआरएई स्थित जांच केंद्र में रविवार दोपहर तक 129 सैंपल की जांच हुई है । इसमें दो में कोरोना वायरस की पुष्टि हुई है । अभी 41 सैंपल की जांच चल रही है ।

पटना में मौत के बाद हड़कंप मचा हुआ है । राज्य सरकार ने भी बैठक बुलाई है । एम्स, एनएमसीएच के अलावा अन्य मेडिकल कॉलेजों में भी आपात बैठक चल रही है । मरीज की मौत के बाद एम्स प्रशासन विशेष सतर्कता बरतने लगा है । जो संदिगध हैं, उन्हें अलग वार्ड में रखकर विशेष नजर रखी जा रही है ।

एक अन्य महिला की मौत, जांच जारी
पटना के एनएमसीएच में शनिवार रात एक अन्य महिला की मौत हुई है । हालांकि अस्पताल प्रशासन का कहना है कि इसकी कोरोना जांच की प्रक्रिया अभी चल रही है । अस्पताल प्राचार्य विजय कुमार गुप्ता का कहना है कि रविवार शाम चार बजे रिपोर्ट आएगी, उसके बाद ही कुछ कहा जा सकता है ।

दो अन्य अस्पताल में हुआ था भर्ती
मुंगेर के चुरंबा गांव के सैफ अली का कतर में किडनी का इलाज चल रहा था । 13 मार्च को वह अपने गांव लौटा था । मुंगेर के एक प्राइवेट अस्पताल में एक दिन के लिए भर्ती हुआ था । वहां से उसे पटना के श्रवण अस्पताल रेफर कर दिया गया था । जहां से शुक्रवार को पटना एम्स में भर्ती कराया गया था ।

नहीं थी संक्रमण की जानकारी, हड़कंप
सैफ अली के घर के लोगों को कोरोना वायरस के संक्रमण की जानकारी नहीं थी । इसलिए उसके परिवार को क्वारंटाइन में भर्ती नहीं किया गया था । मौत के बाद युवक के शव को मुंगेर स्थित गांव लाया गया । सूचना मिलने पर स्वास्थ्यकर्मी उसके घर पहुंचे । शव पहुंचने पर सिर्फ उसके चार-पांच परिजन ही घर पर थे । शव को दफनाया जाएगा ।

मुंबई और पुणे से आ रहे 5 हजार लोगों पर नजर
अब राज्य सरकार की नजर मुंबई और पुणे से बिहार लौट रहे पांच हजार लोगों पर है । विशेष सतर्कता बरतते हुए दानापुर स्टेशन पर ही दो स्कूलों में पंडाल लगाकर सरकार उनकी चिकित्सकीय जांच करवा रही है । इनमें से संदिग्ध पाए जाने पर उन्हें राजधानी में चार जगहों पर बने आइसोलेशन वार्ड में भेजा जाएगा ।

520 यात्रियों को सर्विलांस पर रखा गया, 119 इससे बाहर हुए

बिहार में कोरोना वायरस के लक्षण वाले 520 यात्रियों को अब तक सर्विलांस पर रखा गया है । इनको 14 दिनों तक होम आइसोलेशन पर रखकर डॉक्टरों द्वारा निगरानी की जा रही है । वहीं, अबतक 119 संदिग्ध मरीजों को आइसोलेशन से बाहर किया गया है । स्वास्थ्य विभाग की ओर से सोमवार को जारी सूचना में ये जानकारी दी गयी । विभाग से मिली जानकारी के अनुसार राज्य में अबतक 85 संदिग्ध मरीजों से जांच के लिए नमूने संग्रह किए गए हैं, हालांकि इनमें किसी में भी अबतक कोरोना के वायरस नहीं पाए गए ।

746 स्थानों पर कोरोना से बचाव को लेकर प्रचार सामग्री वितरित 
जानकारी के अनुसार स्वास्थ्य विभाग की पहल पर राज्य के विभिन्न जिलों में 746 स्थानों पर कोरोना से बचाव को लेकर प्रचार सामग्रियों का वितरण किया गया है । लोगों को हाथ धोने, अनावश्यक घर से बाहर नहीं निकलने और आसपास की वस्तुओं को सेनेटाइज करने की सलाह दी गयी है । 

सेना कैंटीन, इंस्टीट्यूट, परेड, बहाली प्रक्रिया बंद

कोरोना के संक्रमण से बचाव के लिए सेना ने कई कदम उठाए हैं । सीएसडी कैंटीन, सैनिक इंस्टीच्यूट, कोबरा अफसर इंस्टीच्यूट, परेड व बहाली प्रक्रिया को 31 मार्च तक बंद कर दिया गया है । सैन्य अफसर आम लोगों से दूरी बनाकर मिल रहे हैं ।

सैनिक अस्पताल में दो अलग-अलग मेडिकल रिलीफ टीम गठित की गई है । जिसमें 3 सैन्य अधिकारी, 4 जेसीओ व 35 सैनिकों को शामिल किया गया है । साथ में एंबुलेंस, चिकित्सक व इंजीनियर भी तैनात रहेंगे । सैन्य अधिकारियों ने बताया कि आर्मी अस्पताल में 60 बेड वाला आइसोलेशन वार्ड बनाया गया है । छुट्टी या बाहर से आने वाले अधिकारियों व सैनिकों को कोरोना वायरस के आशंका पर स्वास्थ्य जांच की जायेगी । इसके लिए नालंदा छात्रावास को कोरेंटाइन बनाया गया है । सैनिक अस्पताल परिसर में बिना मास्क के जाने पर प्रतिबंध लगा दिया गया है । कोरोना से सामना करने के लिए आर्मी अस्पताल द्वारा कई उपकरणों की खरीदारी की गई है । ताकि कोरोना वायरस संक्रमण से सैनिकों को बचाया जा सके । सैनिकों के बीच जागरूकता चलाया जा रहा है । सैन्य अधिकारी व सैनिक अब बाहरी लोगों से दूरी बनाकर बातें कर रहे है और मिलने से पहले हैंडवास भी करा रहे हैं ।

वैश्विक महामारी कोरोना ने दैनिक मजदूरों के काम पर ब्रेक लगा दिया है । मजदूरों के बीच भयावह स्थिति उत्पन्न हो चुकी है । मजदूर वर्ग के लोग खाने-पीने के मोहताज हो गए हैं । आर्थिक रूप से पूरी तरह टूट चुके हैं ।  नौबत यह आ गई है कि किसी-किसी से हजार-दो हजार कर्ज लेकर अपना गुजर-बसर करने पर मजबूर हैं । कुछ मजदूर शहर छोड़ गांव की ओर पलायन करने की जद्दोजहद में हैं ।

शहर के हर चौक-चौराहे पर रोजाना सुबह-सुबह मजदूरों की चौकड़ी लगती है । ये मजदूर काम की तलाश में आते हैं । कोई इनमें राजमिस्त्री होता तो कोई मजदूर । इनकी मजदूरी 400 से 600 रुपए तक होती है । इससे इनका गुजर-बसर चलता है । आज कोरोना वायरस की वजह से इनके रोजगार पर एक बड़ा संकट खड़ा हो गया है । कंकड़बाग के अशोक नगर, रामकृष्णानगर, आरएमएस कॉलोनी, कदमकुआं के भट्टाचार्या रोड, दिनकर चौक समेत अन्य इलाकों के मजदूरों के हाल को जानने की कोशिश की गई ।