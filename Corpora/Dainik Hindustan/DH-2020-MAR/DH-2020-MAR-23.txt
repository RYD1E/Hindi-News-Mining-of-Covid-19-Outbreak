यूपी में लॉकडाउन, दुकानों पर जुटी भीड़, डीएनडी पर फंसी गाड़ियां

कोरोना की महामारी से बचने और रोकथाम के लिए यूपी के 16 जिलों में आज से लॉकडाउन है । इस दौरान लोग घरों से बाहर नहीं निकल सकते हैं, बहुत जरूरी होने पर ही लोग बाहर आ सकेंगे ।  सरकार ने कुछ जरूरी चीजों की दुकानों को खोलने के आदेश जारी किए हैं । आज से जिन जिलों में लॉकडाउन हैं उनमें लखनऊ, कानपुर, गोरखपुर, वाराणसी, गाजियाबाद, नोएडा, मुरादाबाद, आगरा, प्रयागराज, अलीगढ़, बरेली, सहारनपुर, मेरठ, आजमगढ़, लखीमपुर खीरी, पीलीभीत शामिल है । 

अधिकांश शहरों में लोग सुबह-सुबह ही खरीददारी करने निकल पड़े । लोगों को डर है कि कहीं पूरी तरह से सब बंद ना हो जाए । हालांकि सरकार और स्थानीय जिला प्रशासन बार बार इस बात को कह रहा है कि एक साथ घर से बाहर ना निकले लेकिन लोग मानने को तैयार ही नहीं है । गोरखपुर के अलीनगर में सब्जी की दुकानों पर सुबह लोगों की भारी भीड़ दिखी । इसी तरह दवा की दुकानों पर भी लोग पहुंचे । वैसे सभी जिलों में मॉर्निंग वॉक करने वालों की संख्या में भी भारी कमी दिखी । लोग घर में ही योग करते दिखे ।

आगरा : आगरा में लॉक डाउन का एलान होने के बाद आज सुबह दुकानें खुलीं और तुरन्त वहां भीड़ जुट गई । मजदूर काम पर निकले, लेकिन बसें नहीं मिल रहीं । ट्रकों का सहारा लेकर जा रहे हैं लोग ।

नोएडा : पूरी तरह से लॉक डाउन नोएडा की सड़कों पर पसरा सन्नाटा । वहीं, दिल्ली-नोएडा को जोड़ने वाले DND पर नोएडा की सीमा सील होने के चलते कई गाड़ियां DND बॉर्डर पर फंसी, पुलिस की लोगों से हो रही नोकझोंक ।

गोरखपुर : 21 मार्च को गोरखपुर उद्योग व्यापार मंडल ने निर्णय लिया था कि 23 मार्च से सभी दुकानें मध्यान्ह 12 बजे से शाम 6 बजे तक खोली जाएंगी लेकिन 22 मार्च की शाम लॉक डाउन का एलान होने के बाद आज सुबह दुकानें खुलीं और तुरन्त वहां भीड़ जुट गई ।

लखीमपुर-खीरी :  आजादी के बाद पहली बार हुए लॉक डाउन को लेकर प्रशासन खासा सख्त है । सुबह से छोटी-छोटी दुकानें भी नहीं खुलीं । रोडवेज बस डिपो पर सन्नाटा पसरा रहा । एक भी वाहन सड़क पर चलता नजर नहीं आया । अभी तक प्रशासन उन दुकानों, पेट्रोल पम्प की लिस्ट तैयार नहीं कर सका है, जिनको खोलने की छूट दी जाएगी । प्रशासन ने जिले की सभी सीमाओं पर सुबह 6 बजे बैरिकेटिंग कर दी है । किसी बाहरी व्यक्ति या वाहन को जिले में घुसने की अनुमति नहीं है ।

बरेली : बरेली में सोमवार को सुबह से ही सब्जी और किराना स्टोर खुल गए । लोग घरों से सामान लेने के लिए दुकानों पर पहुंच गए । दूध और जरूरत का सामान खरीदने के लिए खासी भीड़ दुकानों पर लग गई । हालांकि दवा सब्जी और किराना स्टोरों को छोड़कर बाकी मार्केट बंद है । सड़कों पर भी आवाजाही शुरू हुई है । एटीएम सुबह 8 बजे ही खोल दिए गए ।

मेरठ : मेरठ में सोमवार सुबह दिन निकलते ही लोग खरीददारी के लिए सब्जी और गल्ला मंडी में पहुंच गए । दिल्ली रोड स्थित नवीन मंडी और हापुड़ रोड स्थित लोहिया नगर में खरीदारी के लिए लोगों के साथ ही दुकानदारों की भी भीड़ उमड़ी ।  इससे पहले सुबह पार्क तो सुने रहे लेकिन लोगों ने गलियों में ही मॉर्निंग वॉक की । औघड़नाथ मंदिर,  ॉवैशाली कॉलोनी समेत कई कॉलोनियों में कोरोना वायरस के चलते मंदिर के कपाट फिलहाल बंद करने की सूचना चस्पा करने के साथ ही बंद कर दिए । कॉलोनियों में दूध और सब्जी बेचने वाले पहुंचे ।  सब्जी वालों ने अधिक कीमतों पर सब्जियां बेची ।

इन पर रहेगी पाबंदी

सभी नागरिक आपातकालीन स्थिति को छोड़कर अपने घरों में बंद रहेंगे ।
सार्वजनिक परिवहन आपातकालीन व जरूरी सेवाओं को छोड़कर पूरी तरह बंद रहेगा ।
सभी वाणिज्यिक प्रतिष्ठान, दुकानें, शैक्षणिक संस्थान, निजी प्रतिष्ठान, रेस्टोरेंट, होटल आदि बंद रहेंगे ।
विदेश से आने वाले नागरिकों की निगरानी की जाएगी । उन्हें होम कोरनटाइन में रखना होगा ।
सोशल डिस्टेंसिंग गाइड लाइन का करें पालन ।
टैक्सी, आटो-रिक्शा के संचालन समेत किसी भी सार्वजनिक परिवहन सेवाओं की अनुमति नहीं दी जाएगी ।
सभी दुकानें, ‌वाणिज्यिक प्रतिष्ठान, कार्यालय व कारखाने, कार्यशालाएं व गोदाम बंद रहेंगे ।
सार्वजनिक स्थल पर पांच से ज्यादा लोग जुटने पर धारा-144 के तहत कार्रवाई की जाएगी ।
इन सेवाओं को रहेगी छूट

दवा की दुकानें, किराने का सामान, होमडिलीवरी का ई-कामर्स ।
दैनिक वस्तुओं की आपूर्ति ।
स्वास्थ्य सेवाएं ।
समाचार पत्र एवं इलेक्ट्रानिक मीडिया ।
अस्पताल, हवाई अड्डे, रेलवे स्टेशन, बस स्टैंड, टर्मिनलों, खाद्य एवं आवश्यक वस्तुओं को ले जाने वाले मालवाहक के सभी प्रकार के परिवहन पर छूट होगी ।
बिजली पानी से संबंधित कार्यालय एवं बिलिंग सेंटर ।
अग्नि नागरिक सुरक्षा और आपातकालीन सेवाएं ।
ताजे फल एवं सब्जियों की आपूर्ति एवं पेय पदार्थों की आपूर्ति ।
पशुओं के लिए चारे की आपूर्ति खुली रहेंगी ।
खाद्य प्रसंस्करण से जुड़ी इकाइयां खुली रहेंगी ।
पेट्रोल पंप व सीएनजी पंप खुलें रहेंगे ।
दूध एवं डेयरी प्लांट, स्वास्थ्य उपकरण से जुड़ी निर्माण इकाइयां ।
बैंक एवं एटीएम, बीमा कंपनियां, दूरसंचार सेवा प्रदाता एवं अन्य संचार सेवाएं ।
पोस्ट आफिस, गेहूं व चावल से जुड़ा आवागमन पर ।
आवश्यक वस्तुओं व सेवाओं से जुड़ी सेवाएं व संबंधित कार्य ।

कोरोना वायरस: लॉकडाउन वाले राज्यों में RSS की पहल, जरूरतमंदों तक भोजन पहुंचाएंगे संघ के स्वयंसेवक
राष्ट्रीय स्वयंसेवक संघ (आरएसएस) ने कोरोना वायरस के कारण लॉकडाउन वाले राज्यों में लोगों की दिक्कतों को दूर करने के लिए पहल की है । संघ ने अपने स्वयंसेवकों को जरूरतमंदों तक भोजन सामग्री पहुंचाने की अपील की है । संघ ने स्वास्थ्य जागरूकता फैलाने के लिए छोटे-छोटे गुटों में संवाद करने की भी अपील की है ।

आरएसएस के सरकार्यवाह सुरेश भय्याजी जोशी ने स्वयंसेवकों से अपील करते हुए कहा, “सभी स्वयंसेवक समाज में स्वच्छता, स्वास्थ्य जागरूकता को लेकर छोटे-छोटे गुटों में संवाद करने की योजना करें तथा जरूरतमंद लोगों को भोजन सामग्री पहुंचाने की व्यवस्था करें ।”

सुरेश भैय्याजी जोशी ने आगे कहा, “सभी स्वयंसेवक स्थानीय प्रशासन, जन प्रतिनिधियों से सम्पर्क करते हुए अपेक्षाएं समझकर सहयोग करें तथा शासन द्वारा लिए गए निर्णयों के पालन में पूर्ण सहयोग करें ।” 

आरएसएस का मानना है कि लॉकडाउन वाले स्थानों पर कमजोर तबके के लोगों को राशन आदि की दिक्कत हो सकती है । ऐसे में मानवता का तकाजा है कि ऐसे जरूरतमंदों तक दैनिक जरूरत की वस्तुएं पहुंचाई जाएं । जिससे लॉकडाउन की स्थिति में भी भोजन सामग्री के अभाव में कोई  भूखा न रहने पाए ।

भारत में कोरोना के कुल 415 मामले
वहीं, देश में कोविड-19 संक्रमण के मामले बढ़कर 415 हो गए हैं । रविवार रात तक संक्रमित लोगों की संख्या 360 थी । स्वास्थ्य मंत्रालय ने सोमवार (23 मार्च) को यह जानकारी दी । इन आंकड़ों में 41 विदेशी नागरिक और अब तक हुई सात मौत शामिल है । केंद्रीय स्वास्थ्य मंत्रालय ने बताया कि गुजरात, बिहार और महाराष्ट्र में रविवार को एक-एक मौत हुई, जबकि पहले चार अन्य मौत कर्नाटक, दिल्ली, महाराष्ट्र और पंजाब में हुई थीं । इन 415 संक्रमित लोगों में वे 24 लोग भी शामिल हैं जिनका इलाज किया जा चुका है या ठीक होने के बाद उन्हें अस्पताल से छुट्टी मिल चुकी है या वो यहां से चले गए हैं ।भारतीय आयुर्विज्ञान अनुसंधान परिषद (आईसीएमआर) ने कहा कि सोमवार सुबह 10 बजे तक 18,383 नमूनों की जांच की जा चुकी है ।

महाराष्ट्र में 89 मामले
महाराष्ट्र में पिछले 24 घंटे में कोरोना वायरस संक्रमण के 15 नए मामले सामने के बाद राज्य में इससे संक्रमित लोगों की संख्या बढ़कर 89 हो गई है, जिसमें तीन विदेशी शामिल हैं । अधिकारियों ने सोमवार (23 मार्च) को बताया कि मुंबई में 14 नए मामले और पुणे में एक नया मामला सामने आया है । कोविड-19 से महाराष्ट्र में अब तक तीन लोगों की मौत हो चुकी है । केरल से भी 67 मामले सामने आए हैं जिनमें सात विदेशी शामिल हैं । दिल्ली में संक्रमित लोगों की संख्या एक विदेशी समेत 29 है जबकि उत्तर प्रदेश में एक विदेशी समेत 28 लोग संक्रमित हैं । राजस्थान में दो विदेशी नागरिकों समेत 27 मामले हैं । तेलंगाना में 11 विदेशी समेत 26 मामले हैं । कर्नाटक में कोरोना वायरस के 26 मरीज हैं । हरियाणा, पंजाब, गुजरात, तमिलनाडु, पश्चिम बंगाल, आंध्र प्रदेश और उत्तराखंड सहित देश भर से मामले सामने आए हैं ।