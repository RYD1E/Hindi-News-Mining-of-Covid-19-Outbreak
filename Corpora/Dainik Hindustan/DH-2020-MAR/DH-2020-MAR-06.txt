ग्रामीण महिलाओं को दी कोरोना की जानकारी
विकासनगर । हमारे संवाददाता कोरोना वायरस लेकर आपके अपने अखबार दैनिक हिंदुस्तान में प्रमुखता से खबर प्रकाशित होने के बाद पछुवादून में स्वास्थ्य महकमा हरकत में आया है । शुक्रवार को उप जिला चिकित्सालय की ओर से ग्रामीण स्वच्छता समिति के सदस्यों की बैठक आयोजित कर उन्हें कोरोना की जानकारी देने के साथ ही बचाव के उपाय बताए गए । हालांकि बैठक के दौरान स्वास्थ्य विभाग के कर्मियों के साथ ही अन्य विभागों के कर्मचारी एक बार फिर लापरवाह दिखे । स्वास्थ्य विभाग के कर्मचारियों ने लोगों को मास्क पहनने की सलाह तो दी, लेकिन खुद बिना मास्क पहने बैठक में पहुंचे ।उप जिला चिकित्सालय के डा. अमित अग्रवाल ने ग्रामीण स्वच्छता समिति की महिलाओं को बताया कि कोरोना को लेकर जागरूक होना जरूरी है । लेकिन इससे ज्यादा भयभीत होने की जरूरत नहीं है । स्वास्थ्य विभाग इस बीमारी से लड़ने के लिए पूरी तरह से तैयार है । उन्होंने बताया कि किसी भी तरह की अफवाहों पर ध्यान नहीं दिया जाना चाहिए । अभी तक उत्तराखंड में कोरोना का कोई भी मामला सामने नहीं आया है । लेकिन किसी को खांसी, जुखाम, बुखार की शिकायत हो तो लापरवाही नहीं बरतनी चाहिए । सामान्य बुखार आने पर भी अस्पताल में उपचार को पहुंचे । कहा कि कोई भी बीमारी हो शुरुआती दौर में ही उपचार शुरू करने से बीमारी समाप्त हो जाती है । उन्होंने महिलाओं को घर से बाहर निकलने पर मास्क पहनने और दिन में कई बार साबुन से हाथ धोने की सलाह दी । राष्ट्रीय स्वास्थ्य मिशन के ब्लॉक प्रोग्राम मैनेजर प्रमोद नेगी ने ग्रामीण महिलाओं को स्वच्छता समिति के उद्देश्यों की जानकारी मुहैया कराई । जबकि बाल विकास परियोजना अधिकारी तरुणा चमोला ने सरकार की ओर से महिलाओं के लिए संचालित की जा रही योजनाओं की जानकारी दी । इस दौरान शकुंतला डबराल, कौशल, विद्या देवी, सुनीता देवी, उषा देवी, सावित्री चौहान, बबीता बिश्नोई, उषा कश्यप, तरन्नुम, अंजू रोहिला, हेमलता, बिंद्रा आदि मौजूद रहे ।आरटीई की दी जानकारीग्रामीण स्वच्छता समिति की बैठक में शिक्षा विभाग के प्रतिनिधियों ने भी भाग लिया । संकुल प्रभारी राम नारायण रतूड़ी ने ग्रामीण महिलाओं को शिक्षा का अधिकार अधिनियम (आरटीई) की जानकारी देते हुए बताया कि चौदह वर्ष तक प्रत्येक बच्चे को अनिवार्य शिक्षा दिया जाना जरूरी है । उन्होंने बताया कि अपवंचित वर्ग के बच्चों के लिए निजी शिक्षण संस्थानों में पचीस प्रतिशत सीट आरक्षित हैं । जिनके लिए इन दिनों प्रवेश प्रक्रिया चल रही है । संकुल प्रभारी सरकारी विद्यालयों में चलाई जा रही योजनाओं की जानकारी भी मुहैया कराई ।

कोरोना का कोहराम: दुनियाभर की अर्थव्यवस्था को रोजाना हजारो करोड़ की चपत
कोरोना वायरस के चीन के बाहर तेजी से फैलने से भारत समेत दुनियाभर की अर्थव्यवस्थाओं में कोहराम मचा हुआ है । अंतरराष्ट्रीय मुद्रा कोष (आईएमएफ) और विश्व बैंक जैसी वैश्विक वित्तीय संस्थाओं के लिए भी इस चुनौता का सामना मुश्किल साबित होता जा रहा है । शेयर बाजार, पर्यटन और परिवहन समेत चौतरफा असर से कंपनियों के बंद होने की शुरुआत होने लगी है । संयुक्त राष्ट्र की एक रिपोर्ट के मुताबिक भारत उन 15 देशों की सूची में शामिल है, जिनकी अर्थव्यवस्थाओं को इस कोरोना से सबसे ज्यादा नुकसान की आशंका है ।

किसको कितना नुकसान

113 अरब डॉलर नुकसान की आशंका दुनियाभर की एयरलाइंस को
50 अरब डॉलर नुकसान की आशंका सिर्फ फरवरी में वैश्विक निर्यातकों को
15 देशों की सूची में भारत जिनको करोना से सबसे अधिक नुकसान होगा
11 साल में पहली बार वैश्विक हवाई यात्रियों की संख्या में गिरावट
                                            

शेयर बाजारों में कोहराम

वर्ष 2008 की वैश्विक मंदी के बाद दुनियाभर के शेयर बाजारों में सबसे तेज गिरावट देखने को मिली है । पिछले सप्ताह दुनियाभर के शेयर बाजारों में सात फीसदी से अधिक की गिरावट आ चुकी है । रेटिंग एजेंसी स्टैंडर्ड एंड पुअर्स (एसएंडपी)के मुताबिक, दुनियाभर की कंपनियों को कर्ज चुकाने में मुश्किलों का सामना करना पड़ सकता है । एजेंसी ने आशंका जताते हुए कहा कि इससे 1.1 लाख करोड़ डॉलर के कर्ज (न वसूल हो सकने वाले कर्ज) एनपीए बन सकते हैं ।

ब्रिटेन की फ्लाइब एयरलान बंद

ब्रिटेन की विमानन कंपनी फ्लाइब ने गुरुवार को बंद होने की घोषणा कर दी है । कोरोना के असर से यात्रियों की संख्या में आई गिरावट के चलते कंपनी ने यह फैसला किया है । वर्ष 2008 की वैश्विक मंदी के बाद यह पहला मौका है जब वैश्विक चुनौती को कोई कंपनी बंद हुई है । उस समय बैंकिंग क्षेत्र के लेहमैन ब्रदर्श से कंपनियों के बंद होने की शुरुआत हुई थी । फ्लाइब यूरोप में 43 स्थानों से सेवा देती है जिसमें 28 ब्रिटेन में हैं ।         

इन देशों को सबसे बड़ा झटका 

देश	अनुमानित नुकसान
यूरोपीय यूनियन	 1.1 लाख करोड़ रुपये
अमेरिका	 42 हजार करोड़ रुपये
जापान	
38 हजार करोड़ रुपये

दक्षिण कोरिया	
27.8 हजार करोड़ रुपये

चीन	 19 हजार करोड़ रुपये
वियतनाम	
16.8 हजार करोड़ रुपये

भारत	  2.5 हजार करोड़ रुपये
(राशि रुपये में, नुकसान फरवरी में अनुमानित)

विमानन क्षेत्र पर ज्यादा असर

अंतरराष्ट्रीय हवाई परिवहन संघ (आईएटीए) का कहना है कि कोरोना वायरस के प्रभाव से एयरलाइन उद्योग को 2020 में राजस्व में 113 अरब डॉलर की चपत लग सकती है । आईएटीए ने कहा कि यह वायरस एक महामारी के रूप में दुनियाभर में फैल रहा है जिससे एयरलाइन उद्योग को बड़ा झटका लग सकता है । पिछले 11 साल में यह पहला मौका है जब वैश्विक हवाई यात्रियों की संख्या में गिरावट आई है । इसका असर हवाई ईंधन की आपूर्ति करने वाली कंपनियों पर भी हो रहा है ।

तेल कीमतें गिरने से उत्पादक परेशान

तेल उत्पादक देशों के संगठन ओपेक के मंत्री गुरुवार को विएना में बैठक कर रहे हैं । कोरोना वायरस की वजह से कच्चे तेल की मांग में आई कमी के बदले बाजार में प्रचुर मात्रा में इसके उपलब्ध होने से इसकी कीमतों पर पहले से दबाव है ।  इससे पहले ओपके देश के सदस्यों की बैठक दिसंबर में हुई थी । तब तेल कीमतों को सहारा देने के लिए संगठन ने उत्पादन में कटौती करने पर सहमति जतायी थी ।
     
भारत में इन क्षेत्रों पर ज्यादा असर                                                                        

क्षेत्र	 अनुमानित नुकसान
रसायन	944 करोड़ रुपए
कपड़ा	468 करोड़ रुपये
वाहन	249 करोड़ रुपये
धातु	197 करोड़ रुपये
लकड़ी उत्पाद	109 करोड़ रुपये
चर्म उत्पाद	95 करोड़ रुपये
इलेक्ट्रिकल	87 करोड़ रुपये