कोरोना वायरस: निर्मला सीतारमण ने कहा, रिजर्व बैंक के साथ मिलकर बाजारों पर नजर रखे हुए है सरकार
वित्त मंत्री निर्मला सीतारमण ने शेयर बाजारों में जारी भारी उथल-पुथल को लेकर शुक्रवार (13 मार्च) को कहा कि सरकार और भारतीय रिजर्व बैंक स्थिति पर कड़ी नजर रखे हुए है । कोरोना वायरस के डर से बाजारों में भारी उठापटक चल रही है । वित्त मंत्री ने कहा कि सरकार और केंद्रीय बैंक की घरेलू बाजारों के साथ-साथ वैश्विक बाजारों पर भी नजर है । सीतारमण ने कहा कि सरकार के विभिन्न विभाग तेजी से फैलते वायरस संक्रमण से बुरी तरह प्रभावित उद्योग को राहत के लिए काम कर रहे हैं । वित्त मंत्री ने यहां संवाददाताओं से कहा, ''वैश्विक बाजारों में भी काफी अफरा-तफरी है । हम उनकी भी निगरानी कर रहे हैं । दुनिया के अन्य स्थानों के बाजार भी बुरी तरह प्रभावित हुए हैं । मैं इस बात को लेकर सजग हूं । वैश्विक स्तर पर इसका गंभीर असर है । हम इसको लेकर सतर्क हैं ।"

सीतारमण ने कहा कि सरकार रिजर्व बैंक के साथ मिलकर कोरोना वायरस संक्रमण को लेकर बाजार में मचे घमासान पर नजदीकी से नजर रखे हुए है । वित्त मंत्री ने कोरोना वायरस पर कहा कि केंद्र सरकार इसको लेकर राज्यों के संपर्क में है और लगातार स्थिति की निगरानी कर रही है । 
सीतारमण ने कहा कि यह सुनिश्चित किया जा रहा है कि भारतीय हित को सुरक्षित रखने के लिए समय पर प्रभावी कदम उठाए जाएं । साथ ही यह भी सुनिश्चित किया जा रहा है कि विदेश से लौटे लोगों का परीक्षण हो और उनकी निगरानी की जाए । जहां तक आवश्यक है और जहां तक संभव है उन्हें देश में वापस लाने के प्रयास किए जा रहे हैं ।

वित्त मंत्री ने कहा, ''आपको पता होगा कि मेरी सभी संबंधित उद्योगों के साथ बैठक हुई । प्रत्येक विभाग इस बात पर काम कर रहा है कि उनकी मदद के लिए कैसे बेहतर काम किया जा सकता है । हमें इस मामले की पूरी जानकारी है और हम दैनिक आधार पर स्थिति की निगरानी कर रहे हैं ।" एक अन्य सवाल पर सीतारमण ने कहा कि अर्थव्यवस्था के विभिन्न क्षेत्र संबंधित विभागों के साथ रोजाना के आधार पर मिलकर काम कर रहे हैं । उन्होंने कहा, ''हम उद्योगों की जरूरतों को पूरा करने का प्रयास कर रहे हैं । हम यह भी देख रहे हैं कि कहां प्रत्येक विभाग को हस्तक्षेप करने की जरूरत है ।" 

हालात पर करीबी नजर, बाजार में स्थिरता के लिए उठाएंगे जरूरी कदम: कोरोना पर RBI ने कहा

कोरोना वायरस महामारी की वजह से शुक्रवार को दुनियाभर के बाजारों में अफरा-तफरी रही । इसी रुख के अनुरूप यहां भी शुरुआती कारोबार में बाजारों में भारी गिरावट आई । बीएसई सेंसेक्स दिन में कारोबार के दौरान एक समय 29,388.97 अंक पर आ गया । लेकिन बाद में निचले स्तर पर चली लिवाली के सिलसिले से इसमें 5,380 अंक का जोरदार सुधार दर्ज हुआ । अंत में सेंसेक्स 1,325.34 अंक या 4.04 प्रतिशत की बढ़त के साथ 34,103.48 अंक पर बंद हुआ ।

इसी तरह एनएसई का निफ्टी भी 365.05 अंक या 3.81 प्रतिशत की बढ़त के साथ 9,955.20 अंक पर बंद हुआ । दिन में कारोबार के दौरान यह 8,555.15 अंक के निचले स्तर तक आया था । सेंसेक्स की ज्यादातर कंपनियों के शेयर लाभ के साथ बंद हुये । एसबीआई में सबसे अधिक लाभ रहा और इसका शेयर 13.87 प्रतिशत चढ़ गया । टाटा स्टील, एचडीएफसी, सनफार्मा, बजाज फाइनेंस, भारती एयरटेल और आईसीआईसीआई बैंक के शेयर भी लाभ में रहे । वहीं दूसरी ओर नेस्ले इंडिया, एशियन पेंट्स, हिंदुस्तान यूनिलीवर, हीरो मोटोकॉर्प और एचसीएल टेक के शेयरों में नुकसान रहा ।
