कोरोना का कहर से रेस्त्रा कारोबार औंधे मुंह गिरा

शाम ढ़लते ही रेस्त्रा गुलजार हो जाते थे । लोग अपने परिवार, यारों-करीबियों के साथ रेस्त्रा में बनने वाले विभिन्न तरह के व्यंजनों का मजा लेने आते थे । देर रात तक पार्टी जमती थी । मुर्गे का मीट यानी चिकन लोगों की पहली पसंद होता था । परन्तु, कोरोना वॉयरस का संक्रमण भारत में फैलने के बाद लोग सेहत को लेकर काफी अलर्ट हो गए हैं । लोगों ने रेस्त्रा का रुख करना बंद कर दिया, जिसके चलते रेस्त्रा कारोबारियों के सामने बड़ा संकट खड़ा हो गया है । सूबे में 22 मार्च तक विद्यालय बंद होने के बाद से लोग कोरोना वॉयरस को लेकर ज्यादा अलर्ट हुए हैं । लगातार चले जागरूकता अभियान के बाद से लोगों ने खुद को वॉयरस से बचाने के लिए प्रयास शुरू कर दिए हैं । नतीजन, हर रोज पार्टी करने वाले लोग घरों में रहना मुनासिब समझ रहे हैं । शाम को अपना समय होटलों में गुजारने वालों ने बाहरी खाने को नापसंद कर दिया । वह घर पर ही सब्जी रोटी का आनंद लेने लगे हैं । ऐसी हालत में रेस्त्रा में सन्नाटा छा गया । यह कारोबार औधे मुंह गिर गया । पहले जिन होटलों में शाम ढलते ही सीटें फुल हो जाती थी । वहां ग्राहक नहीं मिल रहे हैं । रेस्त्रा में आई मंदी के चलते कारोबारियों का रोज का खर्च तक नहीं निकल रहा है ।

चिकन खाने से परहेज, मटन पर महंगाई की आंच

हर रोज चिकन खाने वालों ने परहेज करना शुरू कर दिया । चिकन पर कोरोना वॉयरस के संक्रमण की संभावना के चलते लोगों ने मुंह मोड़ा है । जिसके चलते मुर्गें के दाम काफी नीचे आ गए हैं । वहीं दूसरी तरफ मटन पर महंगाई की आंच है । पहले 480 रुपये में बिकने वाला बकरे का मीट सीधे छह सौ रुपये में पहुंच गया है । होटल कारोबारियों की मानें तो मटन भी आसानी से नहीं मिल रहा है ।

इसलिए बनाई दूरी

कोरोना वॉयरस के चलते लोगों को रेस्त्रा, होटलों में बने व्यंजनों पर भरोसा नहीं है ।=जागरूकता के लिहाज से लोग एक साथ बैठकर खाना और पीना नहीं चाहते हैं ।

रेस्त्रा, होटल में बनने वाले व्यंजन की शुद्धता पर भरोसा नहीं, तभी घट रही है भीड़ ।-

बारातों में मुर्गा नहीं खा रहे लोग, मांग रहे सब्जी

वर्तमान समय में मुस्लिमों की बारातों का सीजन है । बड़े के मीट पर ज्यादा महंगाई होने के चलते लोग मुर्गा के मीट बनवाना सहज समझते हैं । पहले जहां मुर्गें का मीट चाव से खाया जाता था । वहीं पर अब मुर्गे को लोग पसंद नहीं कर रहे हैं । बारातों में लोगों का रुकख अब शाकाहारी भोजन की तरह बढ़ गया है । लोग मुर्गे के बजाय सब्जी मांग रहे हैं । वहीं दूसरी तरफ मुर्गे का कारोबार करने वालों की हालत भी पतली हो गई । लोगों के मुर्गा खाना बंद करने की वजह से उनकी दुकानें भी बंद होने लगी हैं । ग्राहक न होने के चलते हाथ पर हाथ धरे व्यापारी बैठे हैं ।

मंदा है वर्तमान में कारोबार

वर्तमान में होटल कारोबार काफी मंदा हो गया । 75 प्रतिशत दुकानदारी घट गई । लोग चिकन खाने से परहेज कर रहे हैं । मटन पर महंगाई की आंच बढ़ गई हैं । लोग बाहर का खाना-पीना करने से परहेज कर रहे हैं । ऐसी स्थिति में मात्र 25 प्रतिशत ही ग्राहक आ रहे हैं ।

होली के बाद से कम आ रहे ग्राहक

होटलों में होली के बाद से ग्राहक कम आ रहे हैं । उसके बाद कोरोना वॉयरस से भी लोग डरे हुए हैं । जिसके चलते कारोबार काफी डाउन हुआ है । करीब 20 प्रतिशत कारोबार पर फर्क पड़ा है ।

कोरोना: वैष्णो देवी आने वाले श्रद्धालुओं के लिए एडवायजरी, जम्मू कश्मीर में 2157 लोगों को निगरानी में रखा गया

वैष्णो देवी तीर्थ का प्रबंधन करने वाले श्री माता वैष्णो देवी श्राइन बोर्ड (एसएमवीडीएसबी) ने रविवार को परामर्श जारी कर प्रवासी भारतीयों और विदेशियों को भारत आने के 28 दिन बाद तक मंदिर नहीं आने को कहा । बोर्ड ने उन घरेलू श्रद्धालुओं जिनमें खांसी, बुखार और सांस लेने में परेशानी के लक्षण है उन्हें भी अपनी यात्रा स्थगित करने को कहा ।

एसएमवीडीएसबी ने कहा कि कोरोना वायरस के प्रभाव से बचाने लिए एहतियातन कदम उठाए गए हैं । मंदिर प्रशासन कटरा से मां के भवन तक के रास्ते में लगे बहुद्देशीय ऑडियो प्रणाली से कोरोना वायरस को लेकर जागरूकता फैलाने वाले संदेश प्रसारित कर रहा है । बोर्ड के प्रवक्ता ने बताया कि इसके अलावा प्रत्येक यात्री की ताराकोट, बाणगंगा और हैलीपैड पर बुखार की जांच की जाएगी ।

एसएमवीडीएसबी के मुख्य कार्यकारी अधिकारी रमेश कुमार ने बताया कि कटरा रेलवे स्टेशन, हैलीपैड, निहारिका परिसर में मौजूद पूछताछ और आरक्षण केंद्र पर विशेष डेस्क स्थापित किया गया है जहां पर कोरोना वायरस प्रभावित देशों के श्रद्धालु को एक फॉर्म के जरिये अपनी विस्तृत जानकारी देनी होगी । गौरतलब है कि विदेशों से हजारों श्रद्धालु जम्मू-कश्मीर के रियासी जिले में त्रिकूटा की पहाड़ी पर स्थित वैष्णो देवी मंदिर के दर्शन करने आते हैं ।

जम्मू कश्मीर में 2157 व्यक्ति निगरानी में
जम्मू कश्मीर प्रशासन ने रविवार को कहा कि इस केंद्र शासित प्रदेश में 2,157 लोगों को निगरानी में रखा गया है, जिसमें यात्री एवं कोरोना वायरस के संदिग्ध मामलों के साथ सम्पर्क में आये व्यक्ति शामिल हैं । कोरोना वायरस को लेकर जारी दैनिक मीडिया बुलेटिन के अनुसार 1829 लोगों को घरों पर पृथक रखा गया है और 29 व्यक्ति अस्पताल में पृथक रखे गए हैं, जबकि 131 व्यक्तियों को घर पर निगरानी में रखा गया है । 

इसमें कहा गया कि 101 नमूने जांच के लिए भेजे गए हैं, इनमें से 87 की रिपोर्ट में संक्रमण की पुष्टि नहीं हुई है । इसमें कहा गया कि अभी तक संक्रमण के मात्र दो मामले की पुष्टि हुई आए है, जबकि 12 मामलों की रिपोर्ट का इंतजार है । इसमें कहा गया कि कुल 168 व्यक्तियों ने 28 दिन तक पृथक रहने की अवधि पूरी कर ली है । 

जम्मू प्रशासन ने लगाया सम्मेलन, धरना, रैली और विरोध प्रदर्शन पर प्रतिबंध
वहीं दूसरी ओर, कोरोना वायरस फैलने के खतरे को देखते हुए जम्मू प्रशासन ने एक और एहतियाती कदम उठाते हुए सभी प्रकार के सम्मेलन, रैली और विरोध प्रदर्शन पर 31 मार्च तक रोक लगाने का निर्णय रविवार (15 मार्च) को लिया । जिला आपदा प्रबंधन प्राधिकरण की अध्यक्ष और जम्मू की जिलाधिकारी सुषमा चौहान ने लोगों से आग्रह किया है कि वे ऐसे किसी भी प्रकार के सामाजिक या धार्मिक कार्यक्रम का आयोजन सामुदायिक, धार्मिक अथवा सार्वजनिक स्थान पर नहीं करें जहां चार से अधिक व्यक्तियों के एकत्रित होने की संभावना हो ।

जम्मू कश्मीर सरकार ने पिछले सप्ताह सभी शैक्षणिक संस्थान, सिनेमाघर, स्विमिंग पूल इत्यादि बंद कर दिए थे । ताजा आदेश में चौहान ने लंगर/भंडारे के आयोजन, ढाबा, रेस्तरां, बार, खानपान के स्थल, सड़क किनारे खाने पीने के स्थलों आदि को भी बंद करने का आदेश दिया है । उन्होंने लोगों से सम्मेलन, रैली, धरना, प्रदर्शन का आयोजन नहीं करने को कहा है, हालांकि लोगों के रोजमर्रा का सामान खरीदने जाने पर किस भी प्रकार की रोक नहीं है । फल एवं सब्जी विक्रेताओं की दुकानें खुली रहेंगी ताकि आवश्यक वस्तुओं की आपूर्ति बाधित न हो ।  









