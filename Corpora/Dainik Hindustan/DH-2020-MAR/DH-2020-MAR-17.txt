कोरोना का खौफ: टलने लगीं शादियां, घर लौटने लगे परदेशी
मांगलिक कार्यों को भी कोरोना की नजर लग गई है । ज्यादातर शादियां टल रही हैं । सगाई की रस्म व गृह प्रवेश की तारीख भी लोग बढ़ा रहे हैं । परदेशी भी घर लौटने लगे हैं । दिल्ली में रोजगार करने वाले डेहरी और आसपास के जिलों के लोग कोरोना के डर से अपने घर लौट आए हैं । इससे दिल्ली की ओर से आने वाली ट्रेनों में मार्च तक जगह नहीं है । सभी क्लास में लंबी प्रतीक्षा सूची है । सोमवार को महाबोधि एक्सप्रेस व पुरुषोत्तम एक्सप्रेस से पहुंचे कई यात्री ऐसे थे जो वर्षों से दिल्ली में रोजगार कर रहे हैं । यात्रियों ने बताया कि दिल्ली में इसका प्रकोप ज्यादा है ।

मांगलिक कार्यों को कोरोना की नजर 
मांगलिक कार्यों को भी कोरोना की नजर लग गई है । ज्यादातर शादियां टल रही हैं, सगाई रस्म, गृह प्रवेश की तारीख को भी लोग बढ़ा रहे हैं । महीनों पहले बुक कराए गए होटलों और वैंक्वेट हॉल की बुकिंग रद्द करा रहे हैं । दरअसल, अप्रैल में शादी-विवाह का शुभ मुहूर्त है । इसको लेकर ज्यादातर लड़की वालों ने होटलों की बुकिंग दिसंबर और जनवरी में करा ली थी । शुक्रवार को कोरोना को लेकर सरकार का निर्देश मिलने के बाद लोगों ने शादी की तिथि आगे बढ़ा दी । 

स्टेशन रोड स्थित एक होटल में 12 अप्रैल को एक शादी थी, जिसे कोरोना को लेकर रविवार को लड़की वालों ने स्थगित कर दिया । नाम नहीं छापने की शर्त पर स्वजनों ने बताया कि जनवरी में होटल की बुकिंग करायी थी । अब वायरस का असर कम होने के बाद फिर से बुकिंग करायी जाएगी । पाली रोड के एक होटल में 14 अप्रैल को सगाई होनी थी । सबकुछ तय हो गया था । नाश्ते और भोजन की सूची दे दी गई थी । बुकिंग के लिए राशि भी होटल संचालक को दी गई थी, लेकिन कोरोना के कारण सोमवार को बुकिंग की तिथि स्थगित कर दी गई । 

रेलवे भी पूरी तरह अलर्ट 
रेलवे प्रशासन भी कोरोना को लेकर पूरी तरह अलर्ट है । स्टेशन पर बैनर व पोस्टर लगा कर यात्रियों को जागरूक किया जा रहा है । रेल अस्पताल में विशेष सतर्कता बरती जा रही है । ट्रेनों में सेनिटाइजर का छिड़काव भी शुरू कर दिया गया है ।

कोरोना के कहर ने विमानन से लेकर मुर्गीपालन तक को नहीं छोड़ा, देखें कहां पड़ी कितनी चोट
दुनिया के 125 से अधिक देश कोरोना के कहर से कांप रहे हैं । बाजारों में सन्नाटा है तो मॉल औ सिनेमा हाल वीरान हैं । कई देशों ने अपनी सीमाएं दूसरे देशों के नागरिकों के लिए बंद कर रखी हैं । इस महामारी ने सबसे ज्यादा चोट विमानन, पर्यटन, मुर्गीपालन, होटल जैसे बिजनेस को पहुंचाई है । वहीं दुनिया भर के शेयर बाजार धड़ाम हो चुके हैं । आइए जानें कोरोना के कहर ने किन उद्योगों को अबतक कितनी चोट पहुंचाई है...

कहां कितनी चोट  

1. विमानन क्षेत्र: भारत में कोरोना वायरस का सबसे ज्यादा असर पर्यटन क्षेत्र पर पड़ा है । कोरोना के चलते देश के लोग विदेश और विदेशी पर्यटकों नहीं आ पा रहे हैं । एक रिपोर्ट के मुताबिक अब तक 15 हजार करोड़ रुपये के टिकट रद्द हो चुके हैं । विमानन कंपनियों के वैश्विक संगठन सीएपीए ने सोमवार को कहा कि अधिकांश विमानन कोरोना वायरस के कारण मई अंत तक दिवालिया हो सकती हैं । संगठन ने कहा कि विमानन कंपनियों का नकदी भंडार तेजी से खत्म हो रहा है, बेड़े के विमानों को परिचालन से बाहर किया जा रहा है, और परिचालन आधा से अधिक कम हो गया है । इंडिगो की दैनिक बुकिंग में 15 से 20 प्रतिशत की गिरावट देखी जा रही है । कंपनी ने कहा कि उसे इस कारण तिमाही परिणाम में गिरावट आने की आशंका है ।
2. होटल : देशभर के होटल कारोबार भी कोरोना वायरस की वजह से घटा है । लोग घर से बाहर नहीं निकलने और बाहारी लोगों के नहीं आने से होटल कारोबार अब तक 50% तक घटा है । इस सेक्टर को अब तक 27,300 करोड़ का नुकसान हुआ है । 
3. कपड़ा उद्योग : कपड़ा उद्योग भी कोरोना वायरस की चपेट में आ गया है । कारोबार 40 फीसदी तक घट चुका है । कपड़ा उद्योग को करीब 12,000 करोड़ रुपये के नुकसान का अनुमान है ।
4. मुर्गीपालन उद्योग :कोरोना के चलते सबसे अधिक नुकसान मुर्गीपालन उद्योग को हुआ है । लोग डर के मारे चिकन नहीं खरीद रहे हैं । वहीं इस उद्योग को एक महीने में 4500 करोड़ का नुकसान हो चुका है । 
5. सिनेमा और मॉल : कोरोना वायरस के संक्रमण को रोकने के लिए कई राज्यों में सिनेमा हॉल और मॉल को बंद कर दिए गए हैं । इससे सिनेमा जगत और मॉल को अब तक कई सौ करोड़ का नुकसान हो चुका है । 
6. कंज्यूमर ड्यूरेबल: कोरोना से कंज्यूमर ड्यूरेबल को भी नुकसान झेलना पड़ रहा है । लोगों द्वारा खरीदारी के लिए नहीं निकलने से इस सेक्टर का कारोबार अब तक 15 फीसदी नीचे आ गया है ।

7. वाहन उद्योग: भारत में वाहन उद्योग पहले से ही आर्थिक सुस्ती का शिकार था । अब कोरोना के चलते संकट गहरा गया है । ऑटो हर गुजरते दिन के साथ हालत बिगड़ती ही जा रही है । हम पहले ही मंदी के दौर से गुजर रहे थे और अब तो लोग भविष्य को लेकर और भी आशंकित हैं । फिच ने कहा है कि कोरोना वायरस के कारण 2020 में भारत में ऑटो उत्पादन 8.3 प्रतिशत गिर सकता है ।
8. इलेक्ट्रॉनिक्स: भारत चीन से  इलेक्ट्रॉनिक्स कम्पोनेंट का कुल 48 फीसदी आयात करता है । चीन में कोरोना महामारी फैलने से मोबाइल और इलेक्ट्रॉनिक्स गजट पर बुरा असर पड़ा है । अभी तक कई सौ करोड़ का नुकसान हो चुका है । 
कोरोना वायरस के कारण मई अंत तक दिवालिया हो सकती हैं अधिकांश विमानन कंपनियां: सीएपीए

कोरोना वायरस के संक्रमण से फैली महामारी के कारण दुनिया भर की अधिकांश विमानन कंपनियां मई के अंत तक दिवालिया हो सकती हैं । विमानन कंपनियों के वैश्विक संगठन सीएपीए ने सोमवार को यह आशंका व्यक्त की । संगठन ने कहा कि इस तबाही से सिर्फ तभी बचा जा सकता है, जब सरकारें व उद्योग जगत तत्काल संगठित कदम उठायें । संगठन ने कहा, ''कोरोना वायरस के संक्रमण को देखते हुए कई सरकारों ने यात्रा पर रुकावटें लगायी हैं, जिससे दुनिया भर की कई विमानन कंपनियां पहले ही तकनीकी रूप से या तो दिवालिया हो चुकी हैं या फिर कर्ज की देनदारियों के भुगतान में चूक करने की दहलीज पर हैं ।

दुनिया भर में विमानन कंपनियां महामारी को देखते हुए उड़ानों में कटौती कर रही हैं । अटलांटा स्थित कंपनी डेल्टा एयरलाइंस ने रविवार को कहा कि वह अपने बेड़े के 300 वाहनों को परिचालन से बाहर कर रही है तथा उड़ानों में 40 प्रतिशत की कटौती कर रही है ।अमेरिका ने ब्रिटेन और आयरलैंड समेत पूरे यूरोप के लिये पर्यटक वीजा फिलहाल निलंबित कर दिया है । इसी तरह भारत सरकार ने भी 11 मार्च तक जारी किए गए सभी पर्यटन वीजा और ई-वीजा को फिलहाल निलंबित कर दिया है ।













