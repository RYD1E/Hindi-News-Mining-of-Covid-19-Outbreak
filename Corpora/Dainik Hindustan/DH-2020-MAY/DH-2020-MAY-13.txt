कोविड-19: ओडिशा में एक दिन में अब तक के सबसे अधिक 101 नए मामले, मरीजों की कुल तादाद 538
ओडिशा में बुधवार (13 मई) को 101 लोगों में कोरोना वायरस संक्रमण की पुष्टि हुई, जो राज्य में अब तक की एक दिन में सामने आई सबसे बड़ी संख्या है । इसी के साथ ही राज्य में संक्रमित लोगों की संख्या 538 पर पहुंच गई है । स्वास्थ्य विभाग के एक अधिकारी ने बताया कि नए मामलों में से 52 गंजम जिले से, 33 बालासोर, सात-सात जाजपुर और सुंदरगढ़ तथा दो क्योंझर से सामने आए । राज्य में 143 लोग इस बीमारी से ठीक हो चुके हैं, जबकि 392 मरीजों का फिलहाल इलाज चल रहा है । वहीं, यह घातक विषाणु अबतक तीन लोगों की जान ले चुका है ।

अधिकारी ने बताया कि नए मरीजों में से 90 को पहले से ही पृथक केंद्रों में रखा गया था, क्योंकि वे अन्य राज्यों से ओडिशा लौटे थे । इसके अलावा निषिद्ध इलाकों से आठ लोग संक्रमित पाए गए हैं, जबकि संक्रमित व्यक्ति के संपर्क में आए लोगों का पता लगाने पर तीन व्यक्ति कोविड-19 से संक्रमित पाए गए । उन्होंन कहा कि लॉकडाउन के दौरान विभिन्न राज्यों से लौट रहे लोगों को पृथक केंद्रों में रखा जा रहा है ।

चीन में कोरोना के 15 नए मामले, वुहान में बिना लक्षण वाले 598 मरीज, होगी 1.1 करोड़ लोगों की जांच

स्वास्थ्य एवं परिवार कल्याण विभाग के प्रवक्ता डॉ जयंत पांडा ने कहा, ''राज्य में संक्रमण के सामुदायिक फैलाव की आंशका नहीं है, क्योंकि अधिकतर मामले पृथक केंद्रों से या निषिद्ध जोन से सामने आ रहे हैं ।'' मुख्यमंत्री नवीन पटनायक ने मंगलवार (12 मई) को समीक्षा बैठक के दौरान सभी जिला प्रशासनों से कहा था कि दैनिक आधार पर पृथक केंद्रों में उन व्यक्तियों को अलग किया जाए, जिनमें लक्षण दिख रहे हैं । 

अधिकारी ने बताया कि कोविड-19 से प्रभावित 21 में से केवल पांच जिलों में ही संक्रमितों की कुल संख्या में से 84 फीसदी मरीज हैं । गंजम जिले में कोविड-19 के सबसे अधिक 210 मामले सामने आए हैं । बालासोर में 90, जाजपुर में 71, खुर्दा में 50, भद्रक में 31, सुंदरगढ़ में 23 और अंगुल में 15 मामले सामने आए हैं ।

मयूरभंज और केंद्रपाड़ा से नौ-नौ मामले सामने आए हैं, जबकि जगतसिंहपुर से पांच लोगों के संक्रमित होने की पुष्टि हुई है । क्योंझर, पुरी और बुद्ध से चार-चार तथा कटक से तीन मामले सामने आए हैं । कालाहांडी, झारसुगुडा तथा बोलांगीर से दो-दो मामले सामने आए हैं, जबकि नयागढ़, कोरापुट, ढ़ेंकनाल तथा देवगढ़ से एक-एक मामला सामने आया है ।
मुंबई से शाहजहांपुर आया युवक निकला कोरोना पॉजिटिव 
शाहजहांपुर के कलान क्षेत्र के रुकनपुर गांव में मुंबई से आया बीस साल का युवक कोरोना संक्रमित पाया गया है । मंगलवार को उसका सैंपल भेजा गया था । बुधवार को उसकी रिपोर्ट पाजीटिव आई । इसके बाद स्वास्थ्य विभाग की टीम पुलिस के साथ रुकनपुर पहुंची । युवक को टीम कलान के पंचायतघर में बने क्वारंटीन सेंटर पर लेकर आई है । सीएमओ ने बताया कि युवक को इलाज के लिए बरेली भेजा जाएगा । इससे पहले चार अप्रैल को शाहजहांपुर के अंटा मोहल्ला स्थित मस्जिद में रह रहे थाईलैंड का जमाती भी कोरोना पाजीटिव मिला था, वह अब कोरोना संक्रमण से मुक्त हो चुका है ।

दो दिन पहले ही कलान के रुकनपुर का युवक अपने बहनोई के साथ मुंबई से आया था । उसका बहनोई फर्रुखाबाद के कायमगंज का रहने वाला है, तो वह अपने घर चला गया था । रुकनपुर निवासी युवक को मंगलवार को मेडिकल कालेज सैंपल लेने के लिए बुलाया गया था । उसमें कोरोना जैसे कोई लक्षण ऊपर से नहीं दिख रहे थे, इसलिए सैंपल लेने के बाद उसे घर भेज दिया गया था । बुधवार को युवक की कोरोना पाजीटिव रिपोर्ट आने के बाद जिले में हड़कंप मच गया । स्वास्थ्य विभाग की टीम बुधवार रात युवक के गांव रुकनपुर पहुंची । उसे बताया गया कि वह कोरोना संक्रमित है, इसलिए उसे इलाज के लिए चलना होगा ।

साथ में पुलिस टीम भी थी । युवक को लेकर स्वास्थ्य टीम कलान के पंचायत घर पहुंची । यहां से उसे बरेली इलाज के लिए भेजा जाएगा । मौके पर एसडीएम भी पहुंच गए थे । बताया जाता है कि युवक के संपर्क में रहे उसके परिजनों और अन्य लोगों का भी सैंपल लिया जाएगा । उन्हें क्वारंटीन किया जाएगा । साथ ही गांव में सेनेटाइजेशन किया जाएगा । युवक का घर पूरी तरह से सेनेटाइज किया जाएगा । गांव में आने जाने पर भी प्रतिबंध लगेगा । लोगों को घरों में रहने के लिए कहा जाएगा । 
पूसा में कोरोना के मरीज मिलने से हड़कंप

प्रखंड के एक गांव से कारोना वायरस के संक्रमित मरीज के मिलने से क्षेत्र में हड़कंप है । खबर फैलते ही डॉ़ राजेन्द्र प्रसाद केन्द्रीय कृषि विवि परिसर समेत क्षेत्र में दहशत व्याप्त हो गया । सोमवार देर रात सोशल मीडिया से खबर मिलते ही लोग मोबाइल से एक-दूसरे से पूछताछ में जुट गये । वहीं प्रखंड प्रशासन ने पीडि़त परिवार के पांच लोगों को अनुमंडलीय अस्पताल स्थित आईसोलेशन वार्ड में भर्ती कराने के बाद कोरोना पॉजिटिव मिले व्यक्ति की ट्रैवल हिस्ट्री खंगालनी शुरू कर दी ।

मिली जानकारी के अनुसार संक्रमित मरीज समस्तीपुर स्थित एक आइसोलेशन केन्द्र में ही है । इधर, पूसा स्थित उसके गांव की सीमाओं को सील कर दिया गया है । मिली जानकारी के अनुसार संक्रमित व्यक्ति आठ मई को पूसा स्थित सहकारिता प्रशिक्षण केन्द्र स्थित क्वारंटीन सेंटर में रखा गया था । जहां कई लक्षण पाये जाने के बाद चिकित्सक ने अगले ही दिन समस्तीपुर रेफर कर दिया गया । जहां जांच के बाद आई रिपोर्ट ने सबको सकते में ला दिया । ग्रामीणों की मानें तो पीडि़त आठ मई से कई दिन पूर्व ही दिल्ली से गांव लौटा था । उसके बाद वह अपने कई रिश्तेदारों के घर जाकर भेंट मुलाकात की । हालांकि प्रखंड प्रशासन ने इसकी पुष्टि नहीं की है । बीडीओ राकेश रौशन ने बताया कि एहतियात के तौर पर पंचायत को सील कर दिया गया है । साथ ही सेनाटाइजेशन, मास्क वितरण आदि किये जा रहे हैं । इसके अलावा परिवार के लोगों को लाकर सैम्पल टेस्ट कराया जा रहा है । रिपोर्ट आने के बाद आगे की पहल की जायेगी । उन्होंने बताया कि मरीज के 8 मई से पूर्व गांव में आने की चर्चा गलत है ।

क्या है चर्चा : पंचायत में मौजूद लोगों की मानें तो कोरोना पॉजिटिव पाया गया व्यक्ति पूसा स्थित एक सरकारी संस्थान में दैनिक वेतन भोगी कर्मी के रूप में कार्य करता था । लेकिन बीते कुछ महीनों पूर्व वह दिल्ली चला गया था । बाद में वे किसी एम्बुलेंस से मुजफ्फरपुर के पिपरी चौक (सकरा) पहुंचा । जहां से उसके पुत्र ने साइकिल से गांव लाया । बाद में वह कई दिनों तक गांव व आसपास रह रहे रिश्तेदारों से भी मिलने गया । बाद में सूचना मिलने पर प्रशासन ने उसे क्वारंटीन सेंटर में एडमिट कराया । ग्रामीणों की मानें तो संक्रमित मरीज का पूसा व कल्याणपुर प्रखंड में कई रिश्तेदार हैं । इस दौरान उनका कई रिश्तेदारों के संपर्क में आना बताया गया है । बीडीओ ने इसकी पुष्टि नहीं की है ।

पुणे से आया था रंगरा में मिला कोरोना पॉजिटिव मरीज
रंगरा में मंगलवार को एक 56 वर्षीय पुरुष के कोरोना संक्रमित होने के बाद डॉक्टरों की टीम पुलिस के साथ मरीज के घर पहुंची । परिजनों से पूछताछ की । परिजनों ने बताया कि पीड़ित व्यक्ति रंगरा मध्य विद्यालय स्थित क्वारंटाइन टाइन सेंटर पर है । लोगों ने बताया कि उसका पुत्र क्वारंटाइन सेंटर के गेट पर मुशहरी देने गया था । पुणे से आने के बाद वह सामान रखने घर भी गया था । एसडीओ मुकेश कुमार ने बताया कि मरीज चार दिन पहले पुणे से आया था और क्वारंटाइन सेंटर में रह रहा है । मरीज के पूरे परिवार की जांच करवायी जाएगी । मरीज क्वारंटाइन सेंटर में रह रहा था, इसीलिए गांव को सील नहीं किया जाएगा ।

एमएएम कॉलेज में 10 का लिया सैम्पल

नवगछिया के एमएएम कॉलेज स्थित क्वारंटाइन सेंटर पर मंगलवार को जांच के लिए 10 लोगों का सैंपल लिया गया ।
आगरा सेंट्रल जेल के 10 कैदियों में कोरोना की पुष्टि, अब तक कुल 11 हुए संक्रमित
उत्तर प्रदेश के आगरा सेंट्रल जेल में बंद 10 कैदियों में कोरोना वायरस संक्रमण की पुष्टि हुई है । बुधवार को डायरेक्टर जनरल (जेल) आनंद कुमार ने इस संबंध में जानकारी देते हुए बताया कि 6 मई को आगरा सेंट्रल जेल के एक कैदी में कोरोना की पुष्टि हुई थी । उस कैदी के निकट संपर्क में रहने वाले 10 अन्य कैदी भी कोरोना संक्रमित पाए गए हैं । उन्होंने कहा कि उस बैरक में बंद 98-102 अन्य कैदियों की भी कोरोना टेस्टिंग की जाएगी ।

दूसरी तरफ तमाम प्रयासों के बाद भी आगरा में कोरोना वायरस से संक्रमित होने वालों की संख्या रुक नहीं पा रही है । मंगलवार को कोरोना के 12 नए संक्रमित केस मिले । शहर में अब ये संख्या 777 पहुंच गई है । दो दिन से संक्रमितों की संख्या कुछ कम हो रही थी । रविवार को नौ तो सोमवार को 13 लोगों में संक्रमण पाया गया । वहीं मंगलवार को ये संख्या 12 हो गई । हालांकि कोरोना संक्रमितों के स्वस्थ होकर घर जाने की भी संख्या तेजी से बढ़ रही है । जिला अधिकारी प्रभु एन सिंह ने बताया कि मंगलवार को 25 लोग स्वस्थ हुए । इन्हें घर भेज दिया गया है । जिले में अब तक 369 मरीज स्वस्थ होकर घर जा चुके हैं । 383 ‌मरीज उपचाररत हैं । कुल 9751 सैंपल लिए जा चुके हैं ।

देश में 74281 मामले

वहीं देश में पिछले 24 घंटे में कोरोना वायरस के 3525 नए मामले सामने आए हैं और कोविड-19 से 122 मौतें दर्ज की गई हैं । बुधवार को जारी केंद्रीय स्वास्थ्य मंत्रालय के आंकड़ों के मुताबिक, देशभर में कोरोना वायरस के मामले बढ़कर करीब 74281 हो गए हैं और कोविड-19 से अब तक 2415 लोगों की मौत हो चुकी है । कोरोना के कुल 74281 मामलों में 47480 एक्टिव केस हैं, वहीं 24386 लोगों को ठीक हो जाने के बाद अस्पताल से छुट्टी मिल चुकी है । कोरोना वायरस से अब तक सर्वाधिक 921 लोगों की मौत महाराष्ट्र में हुई है । यहां अब इस महामारी से पीड़ितों की संख्या 24427 हो गई है ।
