COVID-19 : उत्तर प्रदेश में कोरोना के 147 नए केस आए सामने, आंकड़ा 3900 के पार

मेरठ, गाजियाबाद और मुरादाबाद में मिले 49 नए केसों के साथ गुरुवार को राज्य में कोरोना के 147 नए केस सामने आए । इसके साथ ही अब तक राज्य में कोरोना संक्रमितों की संख्या 3902 हो गई है । राहत की बात यह है कि कुल संक्रमितों में आधे से अधिक यानी 2072 कोरोना मरीज इलाज के बाद स्वस्थ होकर अपने घरों को जा चुके हैं । 1742 मरीजों का इलाज चल रहा है । राज्य में कोरोना से अब तक 88 जानें जा चुकी हैं । गुरुवार को 107 कोरोना संक्रमित इलाज के बाद स्वस्थ घोषित किए गए ।  

इन जिलों से मिले 147 कोरोना संक्रमित
आगरा में तीन, कानपुर नगर में चार, मेरठ में 14, लखनऊ में छह, गौतमबुद्ध नगर में तीन, गाजियाबाद में 19, मुरादाबाद 16, वाराणसी दो, बुलंदशहर दो, अलीगढ़ तीन, हापुड़ एक, बस्ती पांच, बिजनौर एक, बहराइच नौ, संतकबीर नगर दो, सिद्धार्थनगर चार, शामली एक, प्रयागराज पांच, बागपत एक, कन्नौज चार, प्रतापगढ़ एक, गाजीपुर चार, लखीमपुर खीरी नौ, श्रावस्ती दो, सुल्तानपुर पांच, अमेठी दो, जौनपुर एक, महाराजगंज दो, आजमगढ़ एक, बाराबंकी तीन, गोरखपुर चार तथा कौशांबी में एक कोरोना का केस मिला । 

घर से बाहर फेस मास्क लगाकर ही निकलें
स्वास्थ्य विभाग के प्रमुख सचिव अमित मोहन प्रसाद ने कहा है कि कोरोना संक्रमण से बचाव के लिए गठित ग्राम निगरानी समिति और मोहल्ला निगरानी समिति बाहर से आ रहे मजदूरों पर नजर रखें । इन लोगों के होम क्वारंटीन के दौरान नजर रखी जाए । अपील की है कि लोग संक्रमित मरीजों के साथ सहानुभूति दिखाएं, हिन भावना का प्रदर्शन ना करें । घर से बाहर निकलने वालों से हर हाल में फेस मास्क लगाने की अपील भी की है । कोरोना से बचाव के लिए दो गज की दूरी के प्रोटोकाल का पालन करने के साथ ही हैंड वाश करते रहने को कहा है । सभी निजी अस्पतालों से इंफेक्शन प्रीवेंशन प्रोटोकॉल का पालन करने को कहा है ।

लखीसराय में 27 वर्षीय गर्भवती महिला कोरोना पॉजिटिव, एक दिन पहले 3 साल की बेटी मिली थी संक्रमित
लखीसराय में शुक्रवार की देर शाम एक 27 वर्षीय गर्भवती महिला कोरोना पॉजिटिव पाई गई है । इसके साथ ही जिले में कोविड-19 संक्रमित लोगों की संख्या बढ़कर 13 हो गई है । पॉजिटिव मिली महिला गुरुवार की रात पॉजिटिव पाई गई तीन वर्षीय बच्ची की मां है । हैरानी की बात यह है कि गर्भवती महिला की 10-15 दिनों बाद ही डिलिवरी होने वाली है । ऐसे में स्वास्थ्य विभाग और जिला प्रशासन के लिए यह चुनौतीपूर्ण मामला उभरकर सामने आया है ।
 
बता दें कि अबतक मिले 13 पॉजिटिव केस में पूर्व में ही चार लोग स्वस्थ होकर अपने-अपने घरों में मौजूद हैं । फिल्हाल महिला सहित कुल नौ लोगों में कोरोना का संक्रमण बरकरार है । शुक्रवार की देर शाम स्वास्थ्य विभाग के प्रधान सचिव ने पत्र जारी कर जिले में एक और संक्रमित मरीज के पाए जाने की पुष्टि की है । डीपीएम खालिद हुसैन ने बताया कि कुल 20 लोगों का सैंपल पटना भेजा गया था । एक दिन में दस लोगों की रिपोर्ट पटना से आती है ।

इसी कड़ी में गुरुवार को 10 में से छह लोगों की रिपोर्ट पॉजिटिव आई थी, जिसमें तीन वर्षीय बच्ची भी शामिल थी । वहीं शुक्रवार को एक रिपोर्ट पॉजिटिव आई है, जिसमें बच्ची की मां की रिपोर्ट पॉजिटिव पाई गई है । फिलहाल महिला को आइसोलेशन वार्ड में भर्ती नहीं किया जाएगा । उन्हें उनके घर में ही रहने दिया जा रहा है । महिला को बेहतर स्वास्थ्य सुविधा मुहैया करायी जाएगी और विशेष निगरानी रखी जाएगी ।  वरीय पदाधिकारियों से संपर्क स्थापित किया जा रहा है । आपसी विचार-विमर्श के बाद आगे की रणनीति पर काम किया जाएगा ।

