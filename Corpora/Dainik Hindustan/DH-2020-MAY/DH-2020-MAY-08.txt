हेल्थ सर्वे: कोरोना वायरस की वजह से लागू लॉकडाउन में ज्यादातर लोगों का एनर्जी लेवल घटा, पढ़ें 
लॉकडाउन में ज्यादातर लोग स्वयं को कम ऊर्जावान महसूस कर रहे हैं । यह बात गढ़वाल विवि के मनोविज्ञान विभाग की ओर से कराये गए ऑनलाइन मानसिक स्वास्थ्य सर्वे में सामने आई है । विभाग ने लॉकडाउन दो के दौरान राष्ट्रीय स्तर पर प्रश्नावली के माध्यम से यह सर्वे कराया था । 

हेमवती नंदन बहुगुणा गढ़वाल केंद्रीय विवि के मनोविज्ञान विभाग के ऑनलाइन स्वास्थ्य सर्वे में 587 लोग शामिल हुए । जिन्होंने सर्वे के बीस प्रश्नों के जवाब हां या न में दिए । जिसके आधार पर विभाग ने सर्वे के आंकड़े जारी किए हैं ।

जिसमें सर्वाधिक 37.5 फीसदी लोगों ने स्वयं को कम ऊर्जावान महसूस करने, 34.4 ने क्षति की आशंका, 33.7 फीसदी ने एकाग्रता में कमी, 27.7 ने मानसिक उलझन, 27.3 ने दैनिक कार्य में मन नहीं लगने और 27.1 फीसदी लोगों ने चिड़चिड़ापन महसूस करने की बात स्वीकारी है ।  25 प्रतिशत ने खुद को असहाय बताया । वहीं 24.9 फीसदी ने अधिक थकान व 24.7 फीसदी ने नींद में कमी और अधिक गुस्सा आने की बात कही । 


बाइस फीसदी को लगी कम भूख  
सर्वे में 24.5 फीसदी ने नकारात्मक विचार, 23.7 ने उदासी, 21.3 ने  हतोत्साहित महससूर करने, 20.4 ने निर्णय लेने में कठिनाई, 19.6 ने बात करने की इच्छा न होने, 17.9 ने  व्याकुलता, 16.9 ने आत्मविश्वास में कमी, 15.8 ने शारीरिक परेशानी और 22.8 ने कम भूख एवं 10.8 ने आत्मग्लानि महसूस होना स्वीकारा । 

 

15 दिन में 587 लोग हुए शामिल 
मनोविज्ञान विभाग ने 20 अप्रैल को गूगल पर सर्वे से जुड़ी प्रश्नावली अपलोड की थी । 4 मई तक 15 दिन में विवि के इस सर्वे में 587 लोग शामिल हुए । जिसमें 39.9 प्रतिशत महिला व 60.1 प्रतिशत पुरुष व 75.6 प्रतिशत शहरी व 24.4 प्रतिशत ग्रामीण रहे । वहीं सर्वे में सर्वाधिक 45.5 फीसदी मध्यम आय वर्ग और वैवाहिक दृष्टि से सर्वाधिक अविवाहित 49.9 फीसदी रहे । 

 

लॉकडाउन में 20 से 30 प्रतिशित लोगों ने मानसिक अस्व्स्थता महसूस की है । लॉकडाउन तीन में अब जैसे-जैसे छूट मिल रही है तो लोगों को मानसिक तनाव कम होगा । लेकिन इसके साथ अब ज्यादा सतर्क रहने की भी जरुरत है । तभी तनाव कम होगा । 
प्रोफेसर मंजू खंडूड़ी पाण्डेय, एचओडी मनोविज्ञान विभाग गढ़वाल विवि
बंगलुरु से मसदी के 12 मजदूर पहुंचे
मसदी निवासी जो बंगलुरु में फंसे थे आठ दिन के बाद वह सुल्तानगंज पहुंचे जहां रेफरल अस्पताल में जांचोपरांत उन्हें क्वारंटाइन सेंटर में रखा गया ।

इन मजदूरों में मोहम्मद इस्लाम, संजय कुमार, जमील, दिलदार, वसीम, सहवाज, मुस्तफा, हैदर, नीरज कुमार, विजय यादव, शाहरुख, अजय कुमार इत्यादि ने बताया कि हमलोग बंगलुरु में मजदूरी करते थे । लॉकडाउन के बाद हमलोगों के खाने-पीने पर आफत आ गयी थी । घर से बाहर निकलने पर प्रतिबंध था । कोई रास्ता नजर नहीं आता था । काफी कष्ट में पड़े हुए थे । प्रशासन का नजर खुला और हमलोग भूखे प्यासे अपने घर यानी सुल्तानगंज पहुंच गए ।

इन मजदूरों ने बताया कि हमलोगों का बंगलुरु में दानापुर और भागलपुर में भी चेक हुआ था । रेफरल अस्पताल में भी चेक कराया गया । मालूर स्टेशन से दानापुर ट्रेन से आए । दानापुर से भागलपुर हमलोगों को प्रशासन द्वारा लाया गया । जहां से बस द्वारा गुरुवार की प्रात 2:30 बजे सुल्तानगंज प्रखंड हमलोगों को छोड़ दिया गया । रेफरल अस्पताल में चेक कराने के बाद एंबुलेंस से क्वारंटाइन सेंटर भेजने की बात बताकर हमलोगों को बिठा दिया गया है । हम लोग एंबुलेंस के इंतजार में बैठे हुए हैं । घर परिवार को पता चला तो कुछ खाने को भेज दिया वो खाकर इंतजार में बैठे हुए हैं । सीओ शशिकांत कुमार ने बताया कि इन मजदूरों को क्वारंटाइन सेंटर भेज दिया गया है  ।
कोरोना टेस्ट रिपोर्ट के इंतजार में तीन दिनों से डीएमसीएच में पड़ा है महिला का शव
कोरोना टेस्ट रिपोर्ट के आने की इंतजार में तीन दिनों से महिला का शव मेडिकल कॉलेज अस्पताल के पोस्टमार्टम हाउस में पड़ा है । मृतका के शव का स्वाब लेकर जांच के लिए धनबाद भेजा गया है । जांच रिपोर्ट अभी तक दुमका नहीं पहुंचा है । महिला दैनिक मजदूरी कर पश्चिम बंगाल से वापस घर लौटी थी । महिला को होम क्वारंटाइन में भेज दिया गया था । होम क्वारंटाइन से निकलकर महिला ने रविवार की रात को एक पेड़ से फांसी लगाकर आत्म हत्या कर ली थी । महिला मसलिया प्रखंड क्षेत्र की रहने वाली थी । मामले की जानकारी होने पर स्वास्थ्य विभाग ने पूरी ऐतिहात बरते हुए शव को पोस्टमार्टम होने से रोक लगा दिया । बताया जाता है कि महिला का पति से अनबन होने के बाद वह होम क्वारंटाइन से निकलकर जंगल की ओर चली गई और फांसी लगाकर खुदकुशी कर ली थी । पुलिस ने लाश को अपने कब्जे में कर पोस्टमार्टम के लिए दुमका अस्पताल भेज दिया था ।

पूर्व सैनिक संगठन ने किया कोरोना वॉरियर्स को सम्मानित
उत्तराखंड पूर्व सैनिक एवं अर्द्ध सैनिक केन्द्रीय संगठन की ओर से कोरोना वॉरियर्स को सम्मानित किया गया । संगठन पदाधिकारियों ने स्वास्थ्य कर्मियों, पुलिस के जवानों, एनसीसी कैडेटों और पालिका कर्मियों को फूल मालाएं पहनाकर सम्मानित किया ।

शुक्रवार सुबह अस्पताल पहुंचे संगठन पदाधिकारियों ने अस्पताल के डॉक्टरों सहित समस्त स्टॉफ को सम्मानित किया । अध्यक्ष कैप्टन चंदन सिंह सजवाण ने कोरोना वॉरियर्स के प्रयासों की प्रशंसा करते हुए स्वास्थ्य कर्मियों का आभार व्यक्त किया । इसके बाद संगठन पदाधिकारियों ने नगर क्षेत्र में ड्यूटी निभा रहे पुलिस और एनसीसी कैडेटों के साथ स्वास्थ्य कर्मियों को फूल मालाएं पहनाकर सम्मानित किया । इस मौके पर मेहर सिंह चौहान, शिव प्रसाद, रूपलाल चौहान, प्रकाश गुरुंग, संसार सिंह, पूरण भट्ट, मोहर सिंह चौहान, सुरेश नौटियाल, महावीर सिंह रावत आदि मौजूद रहे ।

आपदा या आपात काल, रेड क्रॉस सोसाइटी रहता हमेशा तैयार
कोरोना संक्रमण के दौरान ब्लड बैंकों में खून की कमी की खबरें आ रही हैं । ऐसे में रेडक्रॉस सोसायटी की आगे आ कर काम कर रहा है । विश्व रेडक्रॉस दिवस के रूप में शुक्रवार को अपना स्थापना दिवस मना रहे रेडक्रॉस सोसाइटी के सदस्यों का समर्पण मानवता की सेवा के क्षेत्र में नित नए प्रतिमान स्थापित कर रहा है ।

भारतीय रेड क्रॉस सोसायटी नवादा के चेयरमैन डॉ. आरपी साहू ने सारे क्रियाकलापों की जानकारी देते हुए बताया कि भारतीय रेड क्रॉस की स्थापना 8 मई 1918 को हुई थी । संस्थापक हेनरी दुनंत के जन्मदिन के अवसर पर विश्व रेडक्रॉस दिवस मनाया जाता है । बिहार राज्य में रेड क्रॉस भवन उत्तरी गांधी मैदान के पास अवस्थित है जहां स्टेट लेवल का ब्लड बैंक भी संचालित है । पूरे बिहार राज्य में कई जिलों में स्थापित रेड क्रॉस के ब्लड बैंक से इस कोरोना काल में ब्लड लाए जा रहे हैं । नवादा में ब्लड बैंक की स्थापना हुई थी लेकिन उसका नवीकरण नहीं होने के कारण अभी यह बंद है । रेड क्रॉस नवादा का अपना भवन नवादा में नहीं है लेकिन इस कारण इसकी गतिविधि जरा सी भी प्रभावित नहीं होती है ।

रक्तदान में नवादा रेड क्रॉस है अग्रणी

रेड क्रॉस नवादा के द्वारा ब्लड बैंक का कैंप अक्सर लगाया जाता है । नवादा रेड क्रॉस रक्तदान के मामले में सदैव अग्रणी रहा है । रेड क्रॉस के सदस्य तो रक्तदान करते ही हैं, दूसरों को प्रेरित कर भी रक्तदान कराने में भी रेड क्रॉस सबसे आगे रहता है । ऐसे दान किये गए ब्लड सदर अस्पताल नवादा में रखा जाते हैं । आपदा या आपात स्थिति में रेड क्रॉस हमेशा बढ़-चढ़कर अपनी भूमिका निभाता है । चेयरमैन ने यह जानकारी देते हुए बताया कि स्थापना काल से अभी तक रेड क्रॉस के द्वारा बहुत सारे सामाजिक कार्य किए गए हैं । बाढ़ और सुखाड़ वाले क्षेत्र में आपदा में मदद किया जाता है तो हर मानवीय कृत्यों को अंजाम देने में भी संस्था बढ़-चढ़कर भाग लेती है । अभी कोरोना आपदा के समय रेड क्रॉस ने अग्रणी रूप में हिस्सा लिया है । गरीब तबकों के पास सूखा भोजन मुहैया कराया गया है । सदर अस्पताल नवादा को 60 पैकेट पानी का बोतल मुहैया कराया गया । कोरोना वारियर्स को सम्मानित किया गया है । साथ ही हैंडवाश डिटॉल साबुन आदि का किट देकर उन्हें सुरक्षित रहने का संदेश दिया गया है । नवादा शाखा के महासचिव विजय भान सिंह लगातार रेड क्रॉस के कामों में तत्पर रहते हैं जबकि वह हमेशा चेयरमैन के सच्चे सहभागी साबित होते रहे हैं । कुल मिलाकर रेड क्रॉस समाज सेवा के क्षेत्र में अब तक कई मील के पत्थर स्थापित कर चुका है तथा विभिन्न सामाजिक संस्थाओं के लिए यह प्रेरणा का भी काम निरंतर करता आ रहा है ।
