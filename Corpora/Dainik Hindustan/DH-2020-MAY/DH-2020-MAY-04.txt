नोएडा में कोरोना वायरस से पहली मौत, गाजियाबाद का रहने वाला था मरीज
उत्तर प्रदेश के गौतमबुद्ध नगर जिले में कोरोना वायरस से पहली मौत हुई है । मूल से गाजियाबाद के खोड़ा कॉलोनी के रहने वाले मरीज का नोएडा सेक्टर 137 स्थित एक अस्पताल में इलाज चल रहा था । नोएडा जिला प्रशासन ने गाजियाबाद जिला प्रशासन को मामले की सूचना दे दी है । जिला निगरानी अधिकारी सुनील दोहरे ने बताया कि गाजियाबाद के खोड़ा कॉलोनी का रहने वाला एक व्यक्ति कुछ दिन पहले इलाज के लिए नोएडा के सेक्टर-24 स्थित ईएसआई अस्पताल में भर्ती हुआ था ।

उन्होंने बताया कि उसकी बिगड़ती हालत को देखते हुए उसे नोएडा के सेक्टर-137 स्थित फ्लिक्स अस्पताल में रेफर किया गया । वहां पर मरीज का कोविड-19 की जांच के लिए नमूना लिया गया । उन्होंने बताया कि कल रविवार को आई रिपोर्ट में मरीज के कोरोना वायरस से संक्रमित होने की पुष्टि हुई, इसी बीच मरीज की मौत हो गई । उन्होंने बताया कि मामले की सूचना गाजियाबाद जिला प्रशासन को दे दी गई है ।

निगरानी अधिकारी ने बताया कि मरीज के संपर्क में आने वाले व्यक्तियों का पता लगाया जा रहा है । उन्होंने बताया कि मरीज का उपचार करने वाले निजी अस्पताल के डॉक्टर और नर्स, मेडिकल स्टाफ के अन्य लोगों को पृथक-वास में रखा गया है । यह अस्पताल इससे पहले विवादों में भी रहा है । उक्त अस्पताल के एंबुलेंस के चालक ने कोविड-19 के संदिग्ध मरीज को ग्रेटर नोएडा में सड़क पर फेंक दिया था । यह मामला सोशल मीडिया पर काफी सुर्खियों में रहा था । इस मामले में अस्पताल के एंबुलेंस चालक एवं अन्य लोगों के खिलाफ मुकदमा भी दर्ज हुआ है ।

दावा : विटामिन डी के सप्लीमेंट से तोड़ेंगे शरीर में कोरोना की चेन
जीएसवीएम मेडिकल कॉलेज के डॉक्टर अब विटामिन-डी के सप्लीमेंट से कोरोना संक्रमित मरीजों को बचाने की तैयारी कर रहे हैं । शोधकर्ताओं का मानना है कि विटामिन डी की अतिरिक्त डोज से कोविड-19 की चेन ब्रेक होगी और काफी हद तक संक्रमण को रोका जा सकेगा ।  


डॉक्टरों का मानना है कि संक्रमितों में विटामिन डी की कमी से फेफड़े सम्बंधी दुश्वारियों के बढ़ती है । इसकी कमी से वायरस फेफड़े की कोशिकाओं में विशेष तरह के रिसेप्टर के सहारे चिपककर एक स्पाइक प्रोटीन के सहारे अंदर प्रवेश कर जाता है और वहां कोशिकाओं में मौजूद एंजियोटेंसिन-2 और एंजियोटेंसिन-1-7 नामक रसायन को असंतुलित कर देता है, जिससे फेफड़े में सूजन आ जाती है, सांस चलने लगती है और उसमें कफ और अन्य तरल पदार्थों की जमाव की क्षमता बढ़ जाती है । मरीज, एक्यूट रेस्पाइटरी डिस्ट्रेस सिंड्रोम में जल्दी पहुंच जाता है । यह मरीजों के लिए जानलेवा हो जाता है । 


शोधकर्ता बायोकेमिस्ट्री विभागाध्यक्ष डॉ. आनंद नारायण सिंह के मुताबिक विटामिन डी की कमी को पूरा करके कोशिकाओं में एंजियोटेंसिन के असंतुलन को ठीक किया जा सकता है । डॉ. आनंद नारायण के मुताबिक यह रिसर्च अमेरिका में चार संस्थानों में चल रहा है । देश में यह पहला होगा, इसके लिए इंडियन काउंसिल फार मेडिकल रिसर्च को प्रस्ताव भेजा गया है । मेडिसिन विभाग के डॉ. सौरभ अग्रवाल, माइक्रोबायोलॉजी विभाग की डॉ. सुरैया रिसर्च प्रोजेक्ट में शामिल हैं


बायोकेमिस्ट्री विभाग के एसोसिएट प्रोफेसर डॉ. आनंद नारायण सिंह का कहना है कि कोविड -19 के मरीजों को दो समूहो में बांटेंगे । एक समूह को स्टैंडर्ड थेरेपी के साथ विटामिन डी सप्लीमेंट तीन सप्ताह तक दिया जाएगा । दूसरे समूह को सिर्फ स्टैंडर्ड थेरेपी दी जाएगी । तीन सप्ताह बाद रक्त से विटामिन डी की वजह से रोग प्रतिरोधक क्षमता में हुए बदलाव की जांच होगी । प्रस्ताव आईसीएमआर को भेजा गया है ।

 

विटामिन डी की कमी पूरी करें
डॉ. आनंद नारायण सिंह और ऑर्थोपेडिक विभाग के डॉ. प्रग्नेश कुमार के मुताबिक विटामिन डी सिर्फ हड्डियों के नहीं बल्कि रोग प्रतिरोधक क्षमता को बढ़ाने,कोलेस्ट्राल स्तर को कम करने, गर्भ में पहल रहे बच्चे को जन्मजात बीमारियों से बचाने समेत कई बीमारियों की रोकथाम में उपयोगी है ।ऐसी डाइट लेना चाहिए जो विटामिन डी से भरपूर हो । खानपान में कुछ बदलाव की जरूरत है ।

दूध: दैनिक आहार में एक गिलास गाय के दूध रोजाना लेना चाहिए । यह विटामिन डी की दैनिक जरूरतों का 20 फीसदी पूरा करता है । पूर्ण वसा वाला दूध पीएं, क्योंकि इसमें विटामिन डी की अधिकतम मात्रा होती है 
 

अंडा: दो अंडा रोजाना यह दैनिक विटामिन डी की 25 फीसदी जरूरतों को पूरा करने को काफी है, अंडे का सफेद हिस्सा बेहतर माना गया है 
 

दही: विटामिन डी की कमी को दूर करने में दही बड़ा मददगार है । स्टोर दही नहीं लें क्योंकि यह प्रस्ंस्कृत होते हैं जिससे विटामिन डी की मात्रा कम हो जाती है । 
संतरे का जूस: संतरे के रस में विटामिन डी और विटामिन सी की अच्छी मात्रा होती है यह सबसे अच्छे फलों के रसों में से एक है । नाश्ते में एक गिलास ताजा संतरे का रस शामिल करें ।

साबुत अनाज: साबुत अनाज की तरह, दलिया भी विटामिन डी का एक अच्छा स्रोत है. इसके अलावा, ओट्स जरूरी खनिजों और विटामिन से भरपूर होता है
मशरूम: मशरूम विटामिन डी से भरपूर होते हैं इसके साथ  विटामिन-बी, बी-1 बी-2, बी-5 से भी समद्धि होते हैं ।

फैटी फिश: फैटी फिश या सैमन फिश को आहार में शामिल करें यह विटामिन डी से भरपूर होती है
सोया फूड: सोया फूड जैसे टैफू और सोयाबीन की बड़ियों से विटामिन डी की कमी पूरी होती है जिन्हें दूध और दही से एलर्जी है वह सोया फूड खाएं

 

विटामिन डी की कमी को पहचाने

थकान और एनर्जी की कमी महसूस हो तो विटामिन डी की जांच करवानी चाहिए
जोड़ों में दर्द या मांसपेशियों में दर्द, या शरीर में सामान्य कमजोरी
सीढ़ियों पर चढ़ने में कठिनाई या फर्श से उठना या खिंचाव तक चलना
बहुत अधिक बालों का झड़ना भी विटामिन डी की कमी से जुड़ा हो सकता है
घावों को ठीक होने में बहुत समय लगता है, लंबे समय तक पाचन संबंधी समस्याएं
लॉकडाउन में दुनियाभर में नरमी के बाद कुछ देशों में तेजी से बढ़े कोरोना के मामले
कोरोना वायरस के कारण लागू लॉकडाउन नें रियायत मिलने के बाद दुनिया के कुछ सबसे ज्यादा आबादी वाले देशों में लाखों लोग सैर करने के लिए बाहर सड़कों पर निकल गए और नतीजा यह हुआ कि कई देशों में रविवार को एक दिन में संक्रमण के सबसे ज्यादा मामले सामने आए जो चिंता का विषय है । चीन के बाद दुनिया की सबसे ज्यादा आबादी वाले देश भारत में संक्रमण के 2,600 से ज्यादा नए मामले सामने आए । रूस में पहली बार नए मामले 10 हजार के पार पहुंच गए । 

ब्रिटेन में कोविड-19 के कारण जान गंवाने वालों की संख्या इटली में मरने वालों के करीब पहुंच रही है जो यूरोप में इस बीमारी का केंद्र बना हुआ है । ब्रिटेन की आबादी इटली से कम है लेकिन ब्रिटेन के पास इस महामारी का मुकाबला करने के लिये ज्यादा वक्त था । 

अमेरिका में रोजाना दसियों हजार नए मामले सामने आ रहे हैं और शनिवार को यहां संक्रमण की वजह से 1,400 लोगों की जान गई ।  स्वास्थ्य विशेषज्ञों ने चेताया है कि बंद में राहत के दौरान अगर जांच की संख्या को नहीं बढ़ाया गया तो संक्रमण का दूसरा दौर आ सकता है । हालांकि, दुनिया भर में कई हफ्तों की बंदी की वजह से वैश्विक अर्थव्यवस्था के 1930 के दशक की मंदी के स्तर पर पहुंच गई है, जिसकी वजह से कारोबार को फिर से खोलने के लिये दबाव बढ़ रहा है । 

चीन में पांच दिन के अवकाश के दौरान घरेलू यात्रा पाबंदियों में छूट के बाद फिर से खुले पर्यटक स्थलों पर लोगों की भीड़ उमड़ी । चीन में हालांकि संक्रमण के सिर्फ दो नए मामले सामने आए हैं । चीनी मीडिया के मुताबिक अवकाश के शुरुआती दो दिनों में ही करीब 17 लाख लोग बीजिंग के पार्कों में पहुंचे जबकि शंघाई के मुख्य पर्यटन केंद्रों में 10 लाख से ज्यादा लोगों का आगमन हुआ । 

इटली में पाबंदियों से छूट दिये जाने की पूर्व संध्या पर स्वास्थ्य मंत्रालय ने रविवार शाम खत्म हुए 24 घंटों में 174 और लोगों की मौत की पुष्टि की । यह देश में 10 मार्च को शुरू हुए बंद के बाद दैनिक आधार पर सबसे कम संख्या है । पार्कों और उद्यानों को सोमवार से आम लोगों के लिये खोला जा रहा है । 

स्पेन में देश में 14 मार्च को लागू हुए बंद के बाद बहुत से लोग पहली बार घरों से बाहर घूमने निकले हालांकि इस दौरान सामाजिक दूरी के नियम लागू रहे । लोगों की आवाजाही के लिये मास्क लगाना अनिवार्य है ।  भारत में वायुसेना के हेलीकॉप्टरों ने विभिन्न शहरों में चिकित्सकों, नर्सों और पुलिस समेत कोविड-19 के खिलाफ काम कर रहे अन्य लोगों का शुक्रिया अदा करने के लिये अस्पतालों पर फूल बरसाए । 

ब्रिटेन में प्रधानमंत्री बोरिस जॉनसन पर यह बताने का दबाव बढ़ रहा है कि वह देश में बंद को कैसे हटाएंगे । प्रतिबंध बृहस्पतिवार तक चलने वाले हैं लेकिन देश में रोजाना कोविड-19 के कारण अब भी सैकड़ों लोगों की जान जा रही है । यह अब भी स्पष्ट नहीं है कि देश कैसे सुरक्षित तरीके से पाबंदियों में ढील देगा । 

कोविड-19 से संक्रमण के बाद तीन दिन तक सघन चिकित्सा इकाई (आईसीयू) में रहने वाले जॉनसन (55) ने द सन अखबार से कहा, 'वह एक मुश्किल वक्त था, मैं इससे इनकार नहीं करूंगा ।' उन्होंने कहा कि अगर वायरस से उनकी मौत हो जाती हो डॉक्टरों के पास 'इससे निपटने के लिये 'स्टालिन की मौत जैसी रणनीति थी ।' परेशान करने वाले संकेत अफगानिस्तान की राजधानी काबुल से भी मिले हैं, जहां बिना किसी पूर्व सूचना के की गई 500 लोगों की जांच में से एक तिहाई संक्रमित मिले हैं । 
     
वहीं, अमेरिका के न्यू जर्सी में राजकीय उद्यानों को खोला गया लेकिन जल्द ही पार्किंग स्थल के 50 प्रतिशत भर जाने के बाद लोगों को वापस भेजना शुरू कर दिया गया । व्हाइट हाउस की कोरोना वायरस समन्वयक डेबोराह बिर्क्स ने “फॉक्स न्यूज संडे” से बातचीत में बिना मास्क लगाए सशस्त्र लोगों द्वारा घर पर रहने के आदेश को वापस लिए जाने और अर्थव्यवस्था को पूरी तरह सक्रिय करने की मांग वाले प्रदर्शनों को चिंताजनक करार दिया ।

कोरोना लॉकडाउन में बच्चों के मेंटल हेल्थ का भी ध्यान रखना जरूरी
कोरोना महामारी (कोविड -19) के कारण इंसान के स्वास्थ्य पर जितना बुरा असर पड़ने का अनुमान लगाया गया था उससे कहीं व्यापक असर देखने को मिला है । पूरी दुनिया इस महामारी की चपेट में है और दो लाख लोगों से अधिक की जान जा चुकी है । यह महामारी सिर्फ बुजुर्ग और युवाओं के लिए ही नहीं बल्कि बच्चों के मानिसक स्वास्थ्य के लिए खतरा बना हुआ है । कोरोना संक्रमण रोकने के लिए दुनिया भर में किए गए लॉकडाउन से वयस्कों की तरह बच्चे भी अवसाद से पीड़ित हो रहे हैं । हालांकि, इस सब के बीच सामाजिक चिंता और खाने की कमी के कारण पैदा हुए मुद्दे को नजरअंदाज किया जा रहा है जबकि यह वायरस के कारण स्वास्थ्य पर पड़ने वाले असर के साथ है ।

कोरोना महामारी से युवाओं के दिमाग और सोच पर बहुत ही बुरा असर हुआ है । यह संभव है कि युवा वायरस से लड़ने के लिए शारीरिक रूप से काफी मजबूत हो सकते हैं लेकिन उनका भोला-भाला दिमाग शायद इस मानसिक स्वास्थ्य के मुद्दों का सामना करने में सक्षम न हों । इस माहमारी का बुरा असर खुली आंख से जो दिखाई दे रहा है उससे कहीं ज्यादा गंभीर है । इसलिए यह जरूरी है कि बच्चों के साथ बातचीत करते समय माता-पिता विशेष सावधानी बरतें ।

 

कोरोना वायरस और लॉकडाउन के दौरान बच्चों को ख्याल किस प्रकार रखें बता रही हैं डॉ. मनीषा यादव-

जब हम बच्चों के बारे में बात करते हैं तो वे केवल कोरोना संक्रमण के प्रति संवेदनशील नहीं होते हैं बल्कि इस महामारी से पैदा हुए अनिश्चितता को लेकर भी वह डरे और चिंतत होते हैं । ऐसे में हमारी जिम्मेदारी है कि कोविड-19 महामारी से हम न केवल बच्चों के जीवन को सुरक्षित रखें बल्कि उन्हें इस माहमारी खत्म होने के बाद छिपे गंभीर प्रभाव से भी बचाएं । इसके लिए जरूरी है कि हम बच्चों के साथ जानाकरी साझा करने को लेकर बेहद सर्तक रहें । काई भी डरावनी या गलत जानकारी बच्चों के साथ साझा न करें ।

dr manisha yadav

 

मासूम सवालों के जवाब कैसे दें?

अब सवाल आता है कि कोरोना से जुड़े बच्चों के मासूम सवालों का जवाब कैसे दें । बच्चों को कोरोना से जुड़े सवालों की जानाकरी देने में हमेशा ख्याल रखें कि बिल्कुल प्रामाणिक जानकारी दें । साथ ही यह ख्याल रखें कि वह उस जानकारी से कहीं असुरक्षित तो महसूस नहीं कर रहें । अगर ऐसा महसूस हो तो सरकार और समाज को द्वारा इस संकट से निकलने के लिए किए जा रहे सकारात्मक कार्यों का उदाहरण दें । लॉकडान के दौरान जब बच्चें अपने साथियों को याद करें तो उनके प्रति संवेदनशील बने रहें जिससे वो अकेला महसूस न करें । उन्हें अपनी निगरानी में वीडियो कॉल करने दें ।

उन्हें अपने दैनिक दिनचर्या और गतिविधियों और नए शौक को साझा करने से न रोंके । इस गंभीर वक्त का इस्तेमाल आप अपने बच्चों के साथ संबंध को और मजबूत बनाने के लिए भी करें । मेट्रो शहरों में भागम-भाग भरी जिंदगी में यह अभी तक संभव नहीं था । लॉकडाउन के कारण मिले वक्त को अवसर के रूप में लें और अपने बच्चों के साथ जो चाहते हैं जैसे केक बनाना या पेंटिंग करना करें । ऐसा करने से वे अच्छा महसूस करेंगे और अपनी भावनाओं को आपके साथ साझा करेंगे ।

एक माता-पिता के लिए यह भी जरूरी है कि वह इस संकट के समय में अपने बच्चों को स्वस्थ रखने के लिए किस तरह सुरक्षित माहौल तैयार करता है । उस माहौल से बच्चों पर क्या असर हो रहा है । बच्चों को कोरोना महामारी से बचने के उपाय जरूर बताएं । साथ ही कोरोना महामारी खत्म होने के बाद स्वच्छता बनाएं रखने के महत्व से भी अवगत कराएं ।

 

जिम्मेदारी से देखभाल का अभ्यास करें

इस गंभीर महामारी को रोकने के लिए हम सब बहुत कुछ कर रहे हैं जिससे आने वाले दिनों में तनाव के स्तर में वृद्धि की संभावना है । इसलिए संभव है कि आने वाले दिनों में हम बच्चों की जिद या दूसरे क्रियाकलाप पर गुस्सा हो जाएं । इससे बचने के लिए उनको इस दौरान कोई गलत आदत सीखने से रोंके । हमेशा याद रखें कि आप अपने बच्चों के किसी काम पर गुस्सा न हों बल्कि प्यार से उनको समझाएं । यही अच्छे पालन-पोषण की कुंजी है ।

एक जून तक बढ़ाई गई दैनिक मजदूरों की सेवा
नगर निकाय के ग्रुप डी के दैनिक मजदूरों-कुलियों व अन्य कर्मचारियों की सेवा अब एक जून तक आडटसोर्सिंग के हवाले नहीं होगी । वे पूर्ववत काम करते रहेंगे । कोरोना महामारी को देखते हुए नगर विकास एवं आवास विभाग ने पूर्व के फैसले को तत्काल स्थगित करते हुए यह फैसला लिया है । नगर आयुक्त मनेश कुमार मीणा ने विभागीय आदेश की पुष्टि की है । कहा कि ग्रुप डी के सभी कर्मियों के मजदूरी का भुगतान पूर्व की तरह जारी रहेगा । नगर विकास एवं आवास विभाग ने इनकी सेवा 31 मार्च के बाद समाप्त करने का फैसला लिया था । पूरे राज्य में इस फैसले के विरोध के बाद 30 अप्रैल तक इन्हें सेवाविस्तार दिया गया । अब इसे एक जून तक बढ़ा दिया गया है ।
कोरोना की रोकथाम में लगे अस्थाई और आउटसोर्स कर्मियों केा भी 50 लाख का बीमा
प्रधानमंत्री गरीब कल्याण पैकेज के तहत कोरोना की रोकथाम एवं इलाज में सीधे संपर्क तथा जोखिम से संभावित होने वाले लगभग 22.12 लाख सरकारी स्वास्थ्य प्रदाताओं, सामुदायिक स्वास्थ्य कर्मी सहित तथा अभूतपूर्व स्थिति के कारण निजी अस्पताल कर्मी, सेवानिवृत्त स्वैच्छिक कर्मी, स्थानीय शहरी निकायों, 108 एंबुलेंस कर्मी, अनुबंध कर्मी, दैनिक मजदूर, एड्हॉक, आउटसोर्स कर्मियों के साथ साथ डब्ल्यूएचओ, यूनिसेफ व यूएनडीपी के कर्मियों को भी 50 लाख के जीवन बीमा से आच्छादित किया गया है । स्वास्थ्य विभाग के प्रधान सचिव डॉ नितिन मदन कुलकर्णी ने सोमवार को इस बाबत सभी उपायुक्तों एवं सिविल सर्जनों को पत्र लिखा है । जिसमें कहा है कि स्वास्थ्य मंत्रालय से प्राप्त पत्र केआलोक में ऐसे उक्त कर्मी जिन्हें राज्य, केंद्रीय अस्पताल, केंद्र/राज्य व केंद्रशासित प्रदेशों के स्वायत्त अस्पताल, एम्स, केंद्रीय अस्पतालों के द्वारा अपेक्षित कर्मियों को 30 मार्च 2020 के प्रभाव से 90 दिनों के लिए प्रधानमंत्री गरीब कल्याण पैकेज के तहत 50 लाख के जीवन बीमा से आच्छादित किया गया है ।
