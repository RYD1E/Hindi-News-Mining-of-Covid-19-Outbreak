
कोविड-19 लॉकडाउन से वैश्विक वायु गुणवत्ता पर पड़ा असर: अध्ययन
वैज्ञानिकों ने पाया है कि कोविड-19 महामारी से निपटने के लिए लगाये गये लॉकडाउन के बाद से दो प्रमुख वायु प्रदूषकों का स्तर दुनियाभर में काफी कम हो गया है, लेकिन चीन में एक द्वितीयक प्रदूषक जमीनी स्तर का ओजोन बढ़ गया है ।
'जर्नल जियोफिजिकल रिसर्च लेटर्स में प्रकाशित दो नए अध्ययनों में पाया गया है कि उत्तरी चीन, पश्चिमी यूरोप और अमेरिका में नाइट्रोजन डाइऑक्साइड प्रदूषण का स्तर पिछले वर्ष इसी अवधि की तुलना में 2020 के शुरुआती दिनों में 60 प्रतिशत तक कम हो गया ।
    
इन अध्ययनों में से एक में यह भी पाया गया कि उत्तरी चीन में 2.5 माइक्रोन से कम आकार वाले कणों में 35 प्रतिशत तक की कमी आई है । ब्रसेल्स में रॉयल बेल्जियन इंस्टीटयूट एरोनॉमी के वायुमंडलीय वैज्ञानिक जैनी स्टावरको ने कहा कि वर्ष 1990 के दशक में उपग्रहों से हवा की गुणवत्ता की निगरानी शुरू होने के बाद से उत्सर्जन में इतनी गिरावट अभूतपूर्व है ।
     
शोधकर्ताओं ने कहा कि हवा की गुणवत्ता में सुधार के अस्थायी रहने की संभावना है लेकिन इन निष्कर्षों से यह पता चलता है कि भविष्य में हवा की गुणवत्ता क्या हो सकती है । स्टावरको ने कहा, ''हो सकता है कि इस प्रयोग का उपयोग उत्सर्जन नियमों को बेहतर ढंग से समझने के लिए किया जा सके । यह बहुत ही गंभीर स्थिति के बीच कुछ सकारात्मक खबर है ।
     
हालांकि, एक अध्ययन में पाया गया है कि नाइट्रोजन डाइऑक्साइड प्रदूषण में गिरावट के कारण चीन में सतह ओजोन के स्तर में वृद्धि हुई है । जर्मनी में 'मैक्स प्लांक इंस्टीट्यूट फॉर मीटरोलॉजी के वायुमंडलीय वैज्ञानिक जी ब्रेजूर के अनुसार, कई क्षेत्रों में हवा की गुणवत्ता में बड़े पैमाने पर सुधार हुआ है । सतह ओज़ोन अभी भी एक समस्या हो सकती है ।
     
अध्ययन में पाया गया है कि लॉकडाउन के दौरान पिछले वर्ष की इसी अवधि की तुलना में चीनी शहरों में नाइट्रोजन डाइऑक्साइड प्रदूषण के स्तर में 40 प्रतिशत की कमी आई और पश्चिमी यूरोप तथा अमेरिका में 20 से 38 प्रतिशत की गिरावट आई । हालांकि, अध्ययन में पाया गया कि ईरान में नाइट्रोजन डाइऑक्साइड प्रदूषण के स्तर में कमी नहीं आई ।
कोरोना लॉकडाउन: स्पेशल ट्रेन से सफर करना है तो इन बातों का रखें ख्याल, जान लें क्या करना है और क्या नहीं
कोरोना वायरस के बढ़ते प्रकोप को रोकने के लिए देशभर में लॉकडाउन जारी है । लॉकडाउन की वजह से देश के अलग-अलग हिस्सों में फंसे प्रवासियों को घर पहुंचाने के लिए भारतीय रेलवे ने कुछ यात्री ट्रेनों के परिचालन को मंजूरी दे दी है । देशव्यापी लॉकडाउन के बीच भारतीय रेलवे करीब डेढ़ महीने बाद यानी आज 12 मई से यात्री ट्रेनों की शुरुआत करने जा रही है । देश की राजधानी नई दिल्ली से भारतीय रेल आज से पटना, मुंबई, रांची, कानपुर समेत कुछ चुनिंदा मार्गों पर स्पेशल ट्रेन सेवा शुरू कर रही है । अगर आप भी इन स्पेशल ट्रेनों से यात्रा करने वाले हैं तो आपको यह जानना बहुत जरूरी है कि सफर से पहले क्या करना होगा और क्या नहीं ।

यह भी पढ़ें- 12 मई से रेल परिचालन शुरू: उत्तर प्रदेश के इन 4 स्टेशनों पर रुकेंगी 12 ट्रेनें, देखिए लिस्ट

दरअसल, रेलवे के मुताबिक 12 मई से 15 शहरों के लिए ट्रेन शुरू की जा रही है । कोरोना के संक्रमण को ध्यान में रखते हुए रेलवे द्वारा यात्रियों के लिए नई गाइडलाइंस जारी की गई है । ट्रेन से लेकर स्टेशन तक पर भीड़ की स्थिति उत्पन्न नहीं हो इसका पूरा ख्याल रखा जा रहा है । रेलवे के मुताबिक ट्रेनों में सिर्फ एसी कोच ही होंगे । किसी भी ट्रेन में जनरल या स्लीपर कोच नहीं लगाए जाएंगे । रेलवे ने स्पष्ट किया है कि कंफर्म टिकट वाले यात्रियों को ही स्टेशन पर जाने की इजाजत होगी । स्टेशन पर यात्रियों की भीड़ ना बढ़े इसके लिए विशेष ध्यान रखा जाएगा । रेलवे ने तय किया है कि वह प्लेटफार्म टिकट नहीं बेचेगी । 


सिर्फ पहाड़गंज की तरफ से मिलेगी एंट्री
नई दिल्ली स्टेशन से इन स्पेशल ट्रेनों को पकड़ने के लिए पहाड़गंज साइड यानी प्लेटफार्म नंबर एक साइड से प्रवेश की अनुमति दी गई है । सभी यात्रियों को अपने स्वास्थ्य संबंधी प्राथमिक जांच के लिए स्टेशन पर डेढ़ घंटे यानी 90 मिनट पहले पहुंचना अनिवार्य है ।

यह भी पढ़ें- कोरोना लॉकडाउन: आज से दिल्ली से खुलेंगी मुंबई-पटना-कानपुर के लिए ट्रेनें, जानें स्पेशल ट्रेनों की लिस्ट, टाइमिंग और स्टॉपेज

नहीं लगेगा पेंट्रीकार
कल से चालू होने वाली ट्रेनों में पेट्रीकार का कोच नहीं होगा । रेलवे ने स्पष्ट किया है कि बेहतर होगा यात्री भोजन और पानी साथ लेकर आएं, यात्रा के दौरान रेलवे उन्हें सिर्फ सूखा रेडी-टू-ईट भोजन और गर्म पानी देगा, जिसका उन्हें भुगतान करना होगा ।  ।

चादर-तकिया नहीं मिलेगा
अधिकारियों ने बताया कि कोरोना वायरस संक्रमण फैलने से रोकने के लिए इन ट्रेनों में यात्रा करने वालों को कंबल, चादर और तौलिया आदि नहीं दिया जाएगा । उन्होंने बताया कि इन ट्रेनों में वातानुकूलन के लिए विशेष नियम होंगे, तापमान सामान्य दिनों के मुकाबले थोड़ा ज्यादा रखा जाएगा और डिब्बों के भीतर ज्यादा से ज्यादा ताजा हवा की आपूर्ति सुनिश्चित की जाएगी ।

नहीं मिलेगा काउंटर टिकट
भारतीय रेल ने कहा कि स्टेशनों पर टिकट बुकिंग खिड़की बंद रहेगी, प्लेटफॉर्म टिकट सहित कोई काउंटर टिकट जारी नहीं होगा ।

मास्क रखना जरूरी
अगर आप इन ट्रेनों में सफर करने वाले हैं तो अपने पास मास्क जरूर रखें । इंडियन रेलवे  ने सभी यात्रियों के लिए मास्क पहनना अनिवार्य किया है । भले ही स्टेशन पर यात्रियों की स्क्रीनिंग होगी और उसके बाद ही सफर करने दिया जाएगा, मगर तब भी मास्क को हमेशा पहनना अनिवार्य किया गया है । 

दिल्ली से यहां तक चलेंगी ट्रेन
ये विशेष ट्रेनें नयी दिल्ली रेलवे स्टेशन से चलेंगी और डिब्रूगढ़, अगरतला, हावड़ा, पटना, बिलासपुर, रांची, भुवनेश्वर, सिकंदराबाद, बेंगलुरु, चेन्नई, तिरुवनंतपुरम, मडगांव, मुंबई सेंट्रल, अहमदाबाद और जम्मू-तवी को जाएंगी ।
केन्द्र का ध्यान आर्थिक बहाली पर, डेली हेल्थ ब्रीफिंग की जगह दिए जाएंगे बुलेटिन्स
केंद्र सरकार ने कोरोना संक्रमण पर स्वास्थ्य मंत्रालय की दैनिक ब्रीफिंग रविवार तक स्थगित कर दी है । इसके स्थान पर स्वास्थ्य बुलेटिन जारी करने का फैसला लिया गया है । एक सरकारी अधिकारी ने मंगलवार को यह जानकारी दी । उसने बताया कि ताजा बदलाव आर्थिक गतिविधियों की बहाली और आत्मनिर्भरता को बढ़ावा देने पर ध्यान केंद्रित करने की सरकारी कोशिशों को दर्शाता है ।

मंगलवार को कोरोना संकट के बीच राष्ट्र के नाम अपने पांचवें संबोधन में प्रधानमंत्री नरेंद्र मोदी ने 20 लाख करोड़ रुपये के आर्थिक पैकेज की घोषणा करने के साथ ही देश को आत्मनिर्भर बनाने पर जोर दिया । उन्होंने लोगों से यह सुनिश्चित करने का आह्वान किया कि उनकी जिंदगी कोरोना संकट के इर्दगिर्द ही नहीं घूमती रहेगी । कोरोना संक्रमण पर स्वास्थ्य मंत्रालय की दैनिक ब्रीफिंग की जगह स्वास्थ्य बुलेटिन के प्रसारण का निर्णय प्रधानमंत्री की इन्हीं कोशिशों का हिस्सा है ।

अधिकारी ने बताया कि सरकार में इस बात पर सभी की सहमति थी कि देश का ध्यान आर्थिक गतिविधियों की बहाली, आत्मनिर्भरता की प्राप्ति और उपरोक्त लक्ष्यों को हासिल करने के लिए घोषित आर्थिक पैकेज पर होना चाहिए । यही कारण है कि स्वास्थ्य मंत्रालय की दैनिक ब्रीफिंग के स्थान पर स्वास्थ्य बुलेटिन जारी करते हुए प्रधानमंत्री के आत्मनिर्भर भारत अभियान, आर्थिक पैकेज व विज्ञान एवं तकनीक क्षेत्र में भारत की उपलब्धियों पर ध्यान केंद्रित करने का निर्णय लिया गया है । लोगों को यह भी बताया जाएगा कि कैसे कोरोना संक्रमण ने स्थानीय स्तर पर उत्पादन को बढ़ावा देने और बाजार व आपूर्ति श्रृंखला विकसित करने की जरूरत समझाई है ।
