जानें 'नो मीट, नो कोरोना वायरस' जैसे ट्रेडिंग हैशटैग्स के पीछे क्या है सच्चाई
कोरोना वायरस ने पूरी दुनिया को अपनी चपेट में ले लिया है । भारत में भी कोविड-19 के मामले बढ़ रहे हैं । लोगों के मन में रोज नए-नए सवाल उठ रहे हैं । ऐसा ही एक सवाल सोशल मीडिया पर ट्रेंड कर रहे हैशटैग 'नो मीट, नो कोरोना वायरस' को देखकर लोगों के मन में उठ रहा है कि इसमें कितनी सच्चाई है । इसके अलावा लॉकडाउन के बावजूद कोरोना वायरस के केस लगातार बढ़ रहे हैं । क्या लॉकडाउन से कोई फायदा नहीं हो रहा है? ऐसे ही सवालों के जवाब देने के लिए हम विश्व स्वास्थ्य संगठन, केंद्रीय स्वास्थ्य मंत्रालय और विशेषज्ञों द्वारा दी गई कोरोना से जुड़ी जानकारियों को आप तक पहुंचाने का प्रयास कर रहे हैं । 

1-केस लगातार बढ़ रहे हैं । क्या लॉकडाउन से कोई फायदा नहीं हो रहा है?
जवाब-टेस्टिंग बढ़ने से कोरोना के पॉजिटिव मामले भी बढ़े हैं, पर लॉकडाउन 2.0 में लॉकडाउन 1.0 के मुकाबले मामलों के बढ़ने की दर आधी से भी कम हुई है । पहले लॉकडाउन के दौरान मामलों की दैनिक वृद्धि दर 16 प्रतिशत थी, जबकि दूसरे लॉकडाउन के दौरान यह 6.6 फीसदी के आसपास रही । वहीं मृत्यु दर में भी कमी आई है । यह लॉकडाउन 1.0 के दौरान 60 फीसदी (एक दिन की सर्वोच्च दर) तक पहुंच गई थी, वहीं लॉकडाउन 2.0 में यह 7 फीसदी के करीब आ गई । साथ ही, रिकवरी दर में भी 27 प्रतिशत की वृद्धि हुई है ।
 
2-इन दिनों ‘नो मीट, नो कोरोना वायरस’ जैसे हैशटैग्स ट्रेंड कर रहे हैं । क्या ये बात सही है?
जवाब-भारतीय खाद्य सुरक्षा एवं मानक प्राधिकरण के प्रमुख जीएसजी अयंगर के अनुसार, चिकेन, मटन या मछली से कोरोना संक्रमण होना एक भ्रांति है । अब तक किसी शोध में यह बात साबित नहीं हुई है कि चिकेन खाने से कोविड-19 संक्रमण हो सकता है । ‘यूरोपियन फूड सेफ्टी एसोसिएशन’ ने भी एक लेख साझा किया है, जिसमें कहा गया है कि इस बात का कोई वैज्ञानिक प्रमाण नहीं है कि कोरोना वायरस का संक्रमण खाने की चीजों से फैलता है । हां, इन्हें खाने से पहले अच्छी तरह साफ कर लेना बेहद जरूरी है ।
 
3- क्या वैश्विक महामारी के दौरान मानसिक समस्याएं बढ़ जाती हैं?
जवाब-वैश्विक महामारी से जुड़ी बातों, जैसे कि सोशल डिस्टेंसिंग, आइसोलेशन और क्वारंटीन के साथ-साथ सामाजिक और आर्थिक नुकसान के कारण उदासी, चिंता, भय, क्रोध, हताशा, अपराधबोध, बेचारगी, अकेलापन और घबराहट जैसी मानसिक समस्याएं पैदा होती हैं । दुर्भाग्य से ये बातें मरीजों और डॉक्टरों दोनों को प्रभावित कर रही हैं । ऐसी बातें पहले की महामारियों में भी देखने को मिली हैं । 2003 में सार्स के दौरान और उसके बाद हांगकांग में बड़ी उम्र के लोगों में आत्महत्या की दर बढ़ गई थी ।
भागलपुर में दूसरे चरण के डोर टू डोर कोरोना स्क्रीनिंग में अब तक चार कोविड-19 संक्रमित मिले
भागलपुर में दूसरे चरण में डोर टू डोर लोगों की स्क्रीनिंग के दौरान संदिग्ध मरीज भी मिल रहे हैं । जिले में मिले कोरोना पोजिटिव के 11 मरीजों में से चार लोगों का पता सर्वे के दौरान चला है । जिला प्रशासन ने सरकार को भेजी रिपोर्ट में सर्वे के दौरान मिले मरीजों की जानकारी दी है । 

प्रथम चरण में भागलपुर नगर निगम के अलावा नवगछिया प्रखंड और विदेश से आये लोगों के गांवों का सर्वे कराया गया था । स्वास्थ्य विभाग की मानें तो स्क्रीनिंग के दौरान सिकन्दरपुर मोहल्ले के एक मरीज को संदिग्ध पाया गया था । जांच के बाद मरीज  कोरोना वायरस से संक्रमित पाया गया । दूसरे चरण के दौरान 28 लाख लोगों का स्क्रीनिंग की जानी है । अभी तक के स्क्रीनिंग में सिकन्दरपुर,कहलगांव और बिहपुर में एक-एक कोरोना पॉजिटिव मरीज पाया गया है । स्क्रीनिंग के लिए  1204 टीमों का गठन किया गया है । इसमें एएनएम, आशा और आंगनबाड़ी सेविकाओं के अलावा अन्य कर्मियों को रखा गया है । 

संदिग्ध मिलने पर सैंपल की जांच हो रही : सीएस
सिविल सर्जन डॉ. विजय कुमार सिंह ने बताया कि स्क्रीनिंग के दौरान बड़ी सफलता मिल रही है । अभी तक जितने कोरोना पॉजिटिव मरीज मिले हैं । उनकी हिस्ट्री देखने पर पता चलता है कि चार की पहचान स्क्रीनिंग के दौरान हुई है । दूसरे चरण में 86 लोगों का सैंपल जांच के लिए भेजा गया था । उसमें से तीन में कोरोना वायरस का संक्रमण पाया गया ।  लोगों को स्क्रीनिंग के दौरान कुछ छिपाने की जरूरत नहीं है । जल्द ही स्क्रीनिंग का काम पूरा कर लिया जाएगा । 

प्रथम चरण में स्क्रीनिंग
कुल घरों की संख्या -155640
कुल व्यक्तियों की संख्या -761779

दूसरे चरण में स्क्रीनिंग
स्क्रीनिंग के लिए घरों का लक्ष्य - 435207
 स्क्रीनिंग हुए घरों की संख्या- 366531
स्क्रीनिंग करने के लिए व्यक्तियों का लक्ष्य- 2793568
स्क्रीनिंग हुए व्यक्तियों की संख्या - 1915552 

गोण्डा: चार कोरोना पॉजिटिव मिलने के बाद पतिसा गांव सील
कोरोना महामारी से एक ही गांव के चार लोगों के संक्रमित होने की पुष्टि पर पतिसा गांव को पूरी तरह सील कर दिया गया है । दैनिक उपयोग की चीजों की होम डिलवरी कराई जा रही है, किसी भी व्यक्ति को गांव से बाहर निकलने की अनुमति नहीं है । वहीं स्वास्थ्य कर्मियों की टीम पूरे गांव को सैनिटाइज करने में जुटी हुई है ।
चार मई की शाम को जैसे ही पतिसा गांव के चार लोगों में कोरोना पॉजिटिव की रिपोर्ट आई, वैसे ही पूरे जिले में हड़कंप मच गया । पुलिस व स्वास्थ्य विभाग की टीम ने मौके पर पहुंचकर पूरे गांव को सील कर दिया । चौकी इंचार्ज बालपुर जयहरि मिश्रा ने बताया कि पतिसा गांव को पूरी तरह सील कर दिया गया है । किसी भी व्यक्ति को गांव से बाहर निकलने की अनुमति नहीं है । जरूरी चीजों की होम डिलवरी कराई जा रही है । ग्रामीणों को किसी भी तरह की कोई परेशानी नहीं होने दी जाएगी ।
पीएचसी हलधरमऊ के मुख्य चिकित्सा अधिकारी डा एस के वर्मा ने बताया कि पूरे गांव को सैनिटाइज किया जा रहा है तथा लोगों की जांच की जा रही है । जांच रिपोर्ट आने के बाद ही स्पष्ट हो सकेगा कि कौन संक्रमित है कौन नहीं । 
 प्रधान पवन कुमार तिवारी ने बताया कि अभी सात लोग और ऐसे हैं जो बाहर से आये हैं । उन्होंने बताया कि तीन मई को सात लोग मुम्बई से आये थे । उनकी भी जांच होनी है । जिसकी सूचना मिलने पर उन्हें गांव के बाहर एक कमरे में ठहराकर इसकी सूचना मुख्यालय पर दी गई है । जहां से स्वास्थ्य कर्मियों ने सभी को जिला मुख्यालय ले जाकर कोरेंटाइन में रखकर सैंपलिंग के लिए भेज दिया ।

प्रवासी मजदूरों को घर भेजने से पहले उनकी कोरोना जांच कराना अमानवीय: शिवसेना
शिवसेना ने बुधवार को उन राज्यों की आलोचना की जो प्रवासी कामगारों को वापस लेने से पहले उनकी कोरोना वायरस की जांच कराने पर जोर दे रहे हैं । पार्टी ने इसे क्रूर और अमानवीय रुख करार दिया । अपने मुखपत्र सामना में प्रकाशित एक संपादकीय में कहा कि उत्तर प्रदेश की भाजपा सरकार राजस्थान के कोटा से छात्रों को बिना किसी जांच के वापस ले आई, क्योंकि वे अमीरों के बच्चे हैं, जबकि गरीबों से ट्रेन का किराया वसूला जा रहा है । 

पार्टी ने कांग्रेस प्रमुख सोनिया गांधी के उस फैसले की तारीफ की है, जिसमें उन्होंने पार्टी की प्रदेश इकाई से कहा है कि अपने घर लौटने वाले प्रवासी मजदूरों के किराये का खर्च वहन करें । शिवसेना ने कहा कि यह मानवीय आधार पर किया गया है । 

संपादकीय में कहा गया है कि उत्तर प्रदेश, बिहार, ओडिशा, आंध्र प्रदेश से श्रमिक ज्यादातर महाराष्ट्र और गुजरात की ओर पलायन करते हैं । 

शिवसेना ने कहा कि कल तक ये मजदूर वर्ग कई राजनीतिक पार्टियों और नेताओं का वोट बैंक बना हुआ था और मानो मुंबई-महाराष्ट्र का विकास इन्हीं के कारण हुआ है । पार्टी ने कहा कि ये लोग अब संकट के समय पलायन कर रहे हैं और "उनके राजनीतिक मालिक और अभिभावक मुंह में मास्क लगाकर घरों में बैठे हैं ।"

संपादकीय में आरोप लगाया गया है कि उत्तर प्रदेश सरकार ने प्रवासी कामगारों को वापस बुलाने पर "यू टर्न" ले लिया है और उन पर कड़ी शर्ते लगा दीं हैं, जिनमें शामिल हैं कि वे वापसी से पहले कोरोना वायरस की जांच कराएं । 

पार्टी ने कहा कि राज्यों का यह रुख क्रूर है और मानवता के खिलाफ है । शिवसेना ने उत्तर प्रदेश सरकार पर अमीर-गरीब के बीच भेदभाव करने का भी आरोप लगाया । 

मराठी दैनिक में कहा गया है, "राजस्थान के कोटा में अटके हुए उत्तर प्रदेश के विद्यार्थियों के लिए सैकड़ों बसें भेजीं और उन्हें बिना जांच के ही वापस ले आए क्योंकि वे अमीरों के बच्चे थे । गरीबों से रेल के टिकट का पैसा तक लिया जा रहा है ।" शिवसेना ने कहा कि महाराष्ट्र के विभिन्न हिस्सों में अटके हुए प्रवासी मजदूरों को अब नए संकट का सामना करना पड़ा है । 

महाराष्ट्र ने अब तक इन सभी का पालन-पोषण किया, सब-कुछ किया है । वे अपनी मातृभूमि वापस जाना चाहते हैं लेकिन उन्हें उनके गृह राज्य से ही अनुमति नहीं दी जा रही है । पार्टी ने कहा, "ये श्रमिक हुए कुत्ते-बिल्ली नहीं हैं । मानवता के नाते भी उनके राज्य उन्हें स्वीकार करने के लिए तैयार नहीं है ।"

शिवसेना ने कहा कि  केंद्रीय मंत्री नितिन गडकरी ने इन प्रवासी मज़दूरों से जो कहा वही सही सही लग रहा है, कि महाराष्ट्र से तो चले जाओगे लेकिन अपने राज्य में जाकर क्या खाओगे?

कोरोना की चुनौती को अवसर में बदलने की करें कोशिश
प्रमंडलीय आयुक्त पंकज कुमार ने बुधवार को मौसमी फलों एवं सब्जियों के उत्पादन, व्यापार व अन्य समस्याओं पर प्रमंडल के सभी डीएम के साथ वीडियो कॉन्फ्रेंसिंग से समीक्षा बैठक की । इसमें आयुक्त ने कहा कि संक्रमण से बचाव व उस पर प्रभावी नियंत्रण निःसंदेह एक चुनौती है, लेकिन आपसी समन्वय से इसपर काबू पाया जा सकता है । कोरोना की चुनौती को अवसर में बदलने की कोशिश की जाए । उन्होंने डीएम को निर्देश दिया कि वे लीची के साथ सभी किस्म की मौसमी फलों एवं सब्जियों के उत्पादन व व्यापार पर गंभीरता से कार्य करें, ताकि किसानों के इनको स्थानीय मंडियों में ला सकें । कहा कि किसी भी सूरत में मौसमी फलों और सब्जियां जैसे तरबूज, खरबूज, ककड़ी, खीरा और पपीता खेतों में सड़े नहीं । इसका ख्याल रखा जाए । इनकी ढुलाई स्थानीय मंडियों तक करायी जाए । सभी जिलों में मौसमी फलों-सब्जियों के दैनिक मूल्यों का अनुश्रवण प्रमंडल स्तर पर हो । उन्होंने जिला और प्रमंडल स्तरीय उद्यान पदाधिकारियों को निर्देश दिया कि वे लगातार व्यवसायियों व किसानों के साथ बैठकर उनकी समस्याओं से अवगत हों और उसका निराकरण भी करें ।
