यूपी कोरोना अपडेट : लगातार बढ़ रहे पॉजिटिव मरीज, जानें प्रमुख शहरों का हाल
यूपी में लगातार कोरोना पाॅजिटिव मरीजों की संख्या बढ़ती जा रही है । प्रदेश में कोरोना के 118 नए मरीज सामने आए हैं । इनमें अकेले कानपुर नगर के ही 16 मरीज हैं ।  इस तरह प्रदेश में मरीजों की संख्या 2998 तक पहुंच गई है । राहत की बात है कि राजधानी लखनऊ में कोई नया मरीज नहीं मिला है । बुधवार को प्रयागराज, एटा, मेरठ और अलीगढ़ में एक-एक मरीज ने दम तोड़ दिया । 

कोरोना से मेरठ में नौवीं मौत, 10 नए केस
मेरठ में एक और कोरोना संक्रमित मरीज की मौत हो गई । इसके साथ ही मेरठ में चार दिन में बिजनौर के निजी डाक्टर सहित चार लोगों की कोरोना से मौत हो चुकी है । वहीं, मेरठ में 10 नए केस की पुष्टि हुई है । उधर, हापुड़ में बुधवार को सात और नए कोरोना संक्रमित मिले । इसके साथ ही हापुड़ में कोरोना मरीजों की कुल संख्या 52 हो गई है । उधर, हापुड़ में बुधवार को सात और नए कोरोना केस की पुष्टि हुई है । इसके साथ ही हापुड़ में अब कुल कोरोना संक्रमितों की संख्या 52 हो गई है । छह केस एक ही गांव कुराना से हैं । कुराना गांव से अब तक 22 कोरोना संक्रमित मरीज मिल चुके हैं । डीएम और सीएमओ ने इसकी पुष्टि की है । 

मुरादाबाद में एक और पॉजिटिव, मंडल में 313 सैंपल निगेटिव
मुरादाबाद और रामपुर में बुधवार को एक और राहत भरी खबर आई । यहां इलाज करा रहे दो बच्चों समेत 15 संक्रमित कोरोना से जंग जीतकर घर लौट गए । मुरादाबाद में बुधवार को डिस्चार्ज किए गए 13 लोगों में नवाबपुरा में मेडिकल टीम पर हमला करने के आरोपी भी शामिल हैं । साथ ही रामपुर, अमरोहा और संभल में 313 सैंपल की रिपोर्ट निगेटिव रही । उधर,  बुधवार को मुरादाबाद के कांठ रोड स्थित हिमगिरि कॉलोनी में एक कोरोना पॉजिटिव केस मिला । एक निजी लैब में उसकी जांच पॉजिटिव आई है । बुधवार को मुरादाबाद में एक कोरोना आशंकित की मौत भी हो गई । हालांकि अभी मरीज की रिपोर्ट नहीं आई है लेकिन उसका अंतिम संस्कार कोरोना पॉजिटिव के मानकों के अनुसार कराया गया ।

आगरा में दो करोना संक्रमितों की मौत, 13 केस नए मिले
कोरोना संक्रमित एक महिला सिपाही और रोडवेज के परिचालक की बुधवार को मौत हो गई । इधर बुधवार सुबह आई रिपोर्ट में 13 और कोरोना संक्रमित मिले । अब तक संक्रमितों की संख्या 653 पहुंच गई है । अब तक 241 लोग स्वस्थ हो चुके हैं । ककरैठा (सिकंदरा) की ईश्वर नगर कॉलोनी में बुधवार सुबह महिला सिपाही विनीता यादव की मौत हो गई । दो मई को लेडी लॉयल में उसने एक बच्ची को जन्म दिया था । उस दौरान उसकी कोरोना की जांच हुई थी, जिसकी रिपोर्ट पॉजिटिव आई । ईदगाह डिपो में तैनात रोडवेज परिचालक डीपी शर्मा की निजी अस्पताल में मौत हो गई । वह तकरीबन 20 दिन से बीमार थे । उनका एसएन मेडिकल कॉलेज में भी इलाज हुआ था । कोरोना टेस्ट पॉजिटिव आया । मंगलवार को 19 लोग संक्रमित मिले थे । इनमें गर्भवती महिलाओं से लेकर पुलिसकर्मी भी शामिल थे । कुछ केस ऐसे भी थे, जो निजी अस्पतालों में इलाज कराने पहुंचे तो कोविड टेस्ट कराने को कहा गया । वे पॉजिटिव आ गए । बुधवार को आई रिपोर्ट में 13 नए संक्रमित मिले हैं । इन नए मरीजों में चार संक्रमित हॉटस्पॉट एरिया से हैं, जिनकी रैंडम सैंपलिंग हुई थी । छह आइसोलेशन वार्ड से हैं । तीन संक्रमित हॉटस्पाट एरिया से हैं । 
जिलाधिकारी प्रभु एन सिंह ने बताया कि बुधवार को दो लोगों की मौत हो गई । हॉटस्पॉट एरिया से संक्रमितों के मिलने के कारण ज्यादा चिंता की बात नहीं है । ये सभी लोग पहले से ही ट्रेस किए जा चुके हैं । इन इलाकों में रैंडम चेकिंग कराकर टेस्ट कराए जा रहे हैं । इससे फायदा ये होगा कि हॉटस्पॉट एरिया जल्द ही ग्रीन जोन में बदल जाएंगे । 

अलीगढ़ में छह और कोरोना पॉजिटिव, अब तक 50
शहर के दो मोहल्लों में बुधवार को छह लोग कोरोना पॉजिटिव मिले हैं । इनमें एएमयू के रिटायर्ड कर्मी के बेटा-बेटी व पौत्र समेत मस्जिद के इमाम और अधिवक्ता शामिल हैं । यह सभी सरायहकीम मोहल्ले के हैं । वहीं, सिविल लाइन के भमौला में 72 साल का बुजुर्ग भी संक्रमण की चपेट में आया है । रसलगंज का सरायहकीम मोहल्ला शहर का दूसरा हॉटस्पॉट बनता जा रहा है । मोहल्ले में अभी तक सात संक्रमित मिल चुके हैं । दो बुजुर्ग महिला, एक बच्चा और चार अन्य शामिल हैं । इसमें एक ही परिवार के चार लोग संक्रमित हुए हैं । यहां एएमयू के रिटायर्ड कर्मचारी की 60 साल की पत्नी की रिपोर्ट दो मई को पॉजिटिव आई थी । इसके बाद पांच मई को मोहल्ले की 58 वर्षीय एक और महिला पॉजिटिव आई । छह मई बुधवार को मोहल्ले के पांच लोग पॉजिटिव आए । इसमें एएमयू के रिटायर्ड कर्मी का 25 वर्षीय बेटा, 19 वर्षीय बेटी और सात साल का नाती संक्रमित आया है । यही नहीं पड़ोस 52 वर्षीय अधिवक्ता और सराय हकीम मोहल्ले में स्थित मस्जिद के 47 वर्षीय इमाम भी पॉजिटिव आए हैं । यह मोहल्ला बन्नादेवी थाना क्षेत्र में पड़ता है ।

बस्ती-संतकबीरनगर में चार-चार, कुशीनगर में एक और कोरोना संक्रमित
बस्ती और संतकबीरनगर में बुधवार को कोरोना संक्रमित के चार-चार नये केस मिले । इन जिलों में कुल पॉजिटिव मरीजों की संख्या क्रमश: 35 और 32 हो गई है । वहीं कुशीनगर जिले में दूसरा पॉजिटिव केस मिला है ।  बस्ती में मुंबई से ट्रक व बस पहुंचे चार और प्रवासी मजदूर बुधवार को आई रिपोर्ट में कोरोना संक्रमित मिले हैं । इनमें से एक विकास खंड बहादुरपुर, दो रुधौली ब्लॉक के मुगरहा और तिघरा तथा चौथा सल्टौआ ब्लॉक के चिरैयाडांड का रहने वाला है । ये सभी हर्रैया के एक इंटर कॉलेज में क्वारंटीन थे । इन्हें लेवल वन हॉस्पिटल मुंडेरवा में शिफ्ट कर दिया गया है । इनके साथ क्वारंटीन सेंटर के दो कमरों में रहने वाले 15 प्रवासी मजदूरों को मेडिकल कॉलेज बस्ती के रामपुर ब्लॉक में शिफ्ट कर दिया गया है । इन्हें मिलाकर अब तक बस्ती में कुल 35 कोरोना से संक्रमित मरीज मिल चुके हैं । इनमें 22 डिस्चार्ज हो गए हैं । एक की मौत हो चुकी है, जबकि 12 एक्टिव मरीजों का मुंडेरवा में इलाज चल रहा है । बुधवार को डिस्चार्ज किए गए 10 मरीजों में से दो संतकबीरनगर के हैं । संतकबीरनगर जिले के हॉटस्पॉट नगर पंचायत मगहर में चार और लोगों की रिपोर्ट कोरोना पॉजिटिव आई है । इन चारों में शेरपुर रेहरवा (अंधेरी बाग) निवासी देवबंद से लौटे कोरोना संक्रमित छात्र की बहन (23 वर्ष), चचेरा भाई (18 वर्ष) भतीजी (18 वर्ष) और भतीजा (4 वर्ष) शामिल हैं । परिवार के इन सभी सदस्यों की पहली जांच रिपोर्ट निगेटिव आई थी I दूसरी रिपोर्ट में संक्रमित पाए गए हैं । जिले में कुल कोरोना मरीजों की संख्या 32 हो गई है l
वहीं कुशीनगर जिले के पटहेरवा थाना क्षेत्र के बलुआ तकिया गांव में 24 साल का युवक कोरोना संक्रमित पाया गया है । यह युवक बीते 29 अप्रैल की रात कोलकाता से ट्रक से घर लौटा था । उसे शंका थी, इसलिए खुद गांव से बाहर मुर्गी फॉर्म पर रहने चला गया था । परिजनों की सूचना पर 2 मई की रात उसे एंबुलेंस से सेवरही के आइसोलेशन सेंटर भेजा गया । पहली जांच रिपोर्ट संदिग्ध मिलने पर दोबारा सैंपलिंग कराई गई । रिपोर्ट में वह पॉजिटिव पाया गया । इसके बाद उसके संपर्क में आए परिवार के 12 सदस्यों का सैंपल जांच के लिए भेजा गया है । सभी को क्वारंटीन कराया गया है । जिले में अब संक्रमितों की संख्या दो हो गई है ।
महाराष्ट्र में ठेके पर लंबी कतार देख शिवसेना बोली- कोरोना वायरस का टीका नहीं है शराब
शिवसेना ने मुंबई की शराब की दुकानों के बाहर इस हफ्ते भारी भीड़ लगने पर नाखुशी जताई और कहा कि लोगों को समझना चाहिए कि शराब कोरोना वायरस का टीका नहीं है । शिवसेना के मुखपत्र सामना में छपे एक संपादकीय में कहा गया है कि शराब बिक्री के माध्यम से 65 करोड़ रुपये की आय अर्जित करने के लिए 65,000 कोरोना वायरस संक्रमण मामलों को खरीदना उचित नहीं है ।

लेख में कहा गया है कि लोगों ने शराब की दुकानों पर जमा होने के दौरान एक दूसरे से दूरी बनाने के नियम का पालन नहीं किया ।

महाराष्ट्र सरकार ने रविवार को ऐलान किया था कि कोरोना वायरस के गैर निषिद्ध जोनों में शराब की दुकानों से गली-मोहल्लों की दुकानें खुलेंगी । मगर सोमवार और मंगलवार को शराब की दुकानों के बाहर लंबी लंबी कतारें देखी गईं । 

मुंबई के नगर निकाय के आयुक्त ने मंगलवार रात एक आदेश जारी करके शहर में शराब की दुकानों समेत सभी गैर जरूरी सामान की दुकानों को बंद करने का निर्देश दिया । 

शिवसेना ने कहा, "शराब की दुकानों के खुलने पर उनकी (लोगों की) खुशी अल्पकालिक थी । प्रशासन को शराब की दुकानों को बंद करने का आदेश देना पड़ा । अकेले मुंबई में, दो दिनों में शराब बिक्री के माध्यम से 65 करोड़ रुपये का राजस्व प्राप्त हुआ । लेकिन मंगलवार को शहर में कोविड-19 के एक दिन में सबसे ज्यादा 635 मामले आए और करीब 30 लोगों की मौत हुई ।"

मराठी दैनिक ने कहा, "65 करोड़ रुपये के राजस्व के लिए हम कोरोना वायरस संक्रमण के 65,000 मामले खरीदना वहन नहीं कर सकते हैं... लोगों को समझना चाहिए कि शराब कोविड-19 का टीका नहीं है ।" संपादकीय में कहा गया है कि शराब की दुकाने खोलने की वजह से प्रशासन और पुलिस पर अतिरिक्त दबाव आ गया, जहां एक-दूसरे से दूरी बनाने के नियम का पालन नहीं किया गया ।

पंजाब और छत्तीसगढ़ के बाद दिल्ली में शराब की होम डिलीवरी पर विचार
कोरोना के कहर के बीच शराब की दुकानों के बाहर हो रहे सोशल डिस्टेंन्सिंग के उल्लंघन को देखते हुए अब दिल्ली में शराब की होम डिलीवरी कराने पर विचार चल रहा है । छत्तीसगढ़ में यह स्कीम पहले से लागू है, जबकि दुकानों के बाहर लगने वाली भीड़ को रोकने के लिए बुधवार को पंजाब सरकार ने भी शराब की होम डिलीवरी कराने के फैसले पर मुहर लगाई ।

रिपोर्ट के मुताबिक, दिल्ली के मुख्य सचिव विजय देव ने एक्साइज कमिश्नर रवि धवन को राज्य में शराब की होम डिलीवरी के लिए यथाशीघ्र विस्तृत प्रस्ताव तैयार करके जमा करने के लिए कहा है । हालांकि, इस बारे में अंतिम फैसला दिल्ली सरकार ही लेगी ।

ग्रामीण इलाकों में डिलीवरी करना होगी चुनौती
दिल्ली में अगर शराब की होम डिलीवरी का फैसला लागू होता है तो शहरी इलाकों में यह करन में ज्यादा मुश्किल नहीं होगा मगर ग्रामीण इलाके जहां अनाधिकृत कॉलोनियां हैं और दुकानों की कमी है, वहां मुश्किलों का सामना करना पड़ता सकता है । सरकारी सूत्रों की मानें तो यह प्रस्ताव अभी शुरुआती स्टेज में ही है और अगर यह लागू हो जाता है तो सघन आबादी वाले दिल्ली में समय पर मांग की पूर्ति कर पाना असल चुनौती होगी ।

गृह मंत्रालय के आदेश के मुताबिक दिल्ली सरकार ने सोशल डिस्टेंन्सिंग का पालन करते हुए सरकारी शराब की दुकानों को खोलने की इजाजत दी थी । हालांकि, शराब की ऐसी दुकानें जो मॉल या मार्केट कॉम्प्लेक्स में हैं वे अभी नहीं खुल सकेंगी ।

कोरोना टैक्स का भी नहीं पड़ा असर
कोरोना की लड़ाई में सोशल डिस्टेंन्सिंग का अपना महत्त्व है मगर सरकार अर्थव्यवस्था में जान फूंकने का हर संभव प्रयास कर रही है । राजस्व जुटाने और सरकार की कमाई में इजाफा करने के हर संभव प्रयास किए जा रहे हैं । मंगलवार को दिल्ली सरकार ने शराब पर 70 फीसदी कोरोना फीस लगाई मगर इससे भी शराब की बिक्री पर खासा असर नहीं पड़ा । सोमवार को जहां तकरीबन साढ़े 4 करोड़ की शराब बिकी, वहीं कीमत में 70 फीसदी इजाफा होने के बावजूद मंगलवार दोपहर तक यह आंकड़ा साढ़े तीन करोड़ को पार कर गया ।

इन सब के बीच शराब निर्माता कंपनियों के संगठन दि कंफेडरेशन ऑफ इंडियन अल्कोहल बेवरेज कंपनीज (CIABC) के लोग गुरुवार को सरकार से मुलाकात करेंगे । संगठन के डायरेक्टर जनरल विनोद गिरी ने बताया कि हम होम डिलीवरी के अलावा दुकानों पर ग्राहकों की भीड़ को कम करने के लिए लॉकडाउन के बीच दुकानों की संख्या को बढ़ाने का भी सुझाव देंगे ।
लॉकडाउन के दौरान विवेक ओबेरॉय ने 5 हजार मजदूरों की मदद करने का उठाया बीड़ा
दुनियाभर में  कोरोना वायरस का कहर जारी है । इस वायरस ने भारत को भी बुरी तरह प्रभावित किया है । इस स्थिति से निपटने के लिए भारत सरकार ने देश में लॉकडाउन लागू कर दिया है । इसके चलते गरीब मजदूर अपने घरों से दूर फंस गए हैं । उनके सामने आर्थिक समस्या भी खड़ी हो गई है । ऐसे लोगों की मदद करने लिए बॉलीवुड एक्टर विवेक ओबेरॉय ने अपना हाथ आगे बढ़ाया है । वह 5 हजार डेली वेज वर्कर्स के अकाउंट मैं पैसे ट्रांसफर कर रहे हैं । 

विवेक यह काम फिनटेक स्टार्ट अप फाइनेंसपीर के संस्थापक रोहित गजभिये के साथ मिलकर रहे हैं । पीटीआई के अनुसार, विवेक ने ये सारी जानकारी एक बयान जारी करते हुए दी है । उन्होंने कहा, 'हमने महसूस किया है कि प्रवासी मजदूर कुछ समय से यहां फंसे हुए हैं । इनमें कई सारे ऐसे लोग हैं, जो रोज की जरूर वस्तुओं की व्यवस्था नहीं कर पा रहे हैं । वे अपने बच्चों को खिलाने के लिए, अपने किराए का भुगतान करने, दैनिक आवश्यक सामान खरीदने के लिए संघर्ष कर रहे हैं । हम ऐसे 5,000 से अधिक परिवार की मदद कर रहे हैं ।

शिवांगी जोशी को 'बीवी' कहकर बुलाते हैं विशाल आदित्य सिंह, जानें क्यों

इस मुहीम का नाम सपोर्ट एज एंड असिस्ट द हेल्पलेस (SAATH) रखा गया है । इसके जरिए जरूरतमंद परिवार वालों के खाते में सीधे पैसा पहुचाया जा रहा है । ताकि वे रोजमर्रा इस्तेमाल होने वाली जरूरी चीजें खरीद सकें ।

'गंगूबाई काठियावाड़ी' की रिलीज से पहले संजय को हुआ 15 करोड़ का नुकसान!
ऐसा नहीं है कि विवेक इस तरह से पहली बार किसी की मदद के लिए सामने आए हैं । विवेक सोशली काफी एक्टिव रहते हैं और आए दिन किसी ना किसी की मदद करते रहते हैं । इससे पहले विवेक सुनामी पीड़ितों, कैंसर पीड़ितों और दिमागी रूप से कमजोर बेघर महिलाओं की मदद भी करते रहते हैं । इसके अलावा विवेक जानवरों के लिए काम करने वाली संस्था पेटा से भी जुड़े हुए हैं ।

मीडिया के लोगों के बीच बांटे गए मास्क व सेनिटाइजर
कोरोना वायरस के संक्रमण का फैलाव रोकने पुलिस विभाग की ओर से मीडिया के लोगों के लिए मास्क और सेनीटाइजर का वितरण बुधवार को किया गया । सदर एसडीपीओ कमल किशोर में दो दर्जन से अधिक मीडिया के लोगों के बीच मास्क और सैनिटाइजर बांटे ।
