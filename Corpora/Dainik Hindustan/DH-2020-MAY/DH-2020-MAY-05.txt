कोरोन वायरस मरीज के संपर्क में आने के बाद अहमदाबाद नगर आयुक्त 14 दिनों के लिए होम क्वारंटाइन
कोरोना वायरस पॉजिटिव के संपर्क में आने के बाद अहमदाबाद नगर आयुक्त विजय नेहरा ने 14 दिनों के लिए होम क्वारंटाइन हो गए हैं । विजय नेहरा की अनुपस्थिति में गुजरात मैरीटाइम बोर्ड के वाइस चेयरमैन और सीईओ मुकेश कुमार को प्रभार दिया गया है । गुजरात सीएमओ ने यह जानकारी दी है ।

जरात में सोमवार को कोविड-19 के 376 नये मामले सामने आए और अहमदाबाद के 26 मरीजों समेत राज्य में 29 मरीजों की मौत हो गई जो मौत के एक दिन में सर्वाधिक मामले हैं । स्वास्थ्य विभाग के अधिकारी के अनुसार अब राज्य में इस महामारी के कुल मामले 5,804 हो गए हैं और इस महामारी से मरने वालों की संख्या 319 हो गई है ।प्रधान सचिव (स्वास्थ्य) जयंती रवि ने बताया कि कोरोना वायरस महामारी के 153 मरीजों को अस्पतालों से छुट्टी देने के बाद अबतक 1,195 लोग इस बीमारी से स्वस्थ हो गए हैं । अहमदाबाद में 259 नए मामले आने के साथ ही शहर में कोविड-19 के मरीजों की संख्या 4,076 हो गई और अबतक यहां 234 मरीजों की जान जा चुकी है ।

रवि ने कहा, जिन 29 मरीजों की एक दिन में मौत हुई उनमें 26 अहमदाबाद के थे जबकि वड़ोदरा में दो मरीजों की तथा सूरत में एक मरीज की जान चली गई । उन 29 मरीजों में 13 को अन्य गंभीर बीमारियां भी थीं । रवि के मुताबिक नए मामलों में अहमदाबाद के अलावा, वड़ोदरा के 35, भावनगर के 21 और सूरत के 20 नये लोग इससे संक्रमित हुए हैं । 

- विदेशों में फंसे भारतीयों को वापसी के लिए लाख रुपए तक देना होगा किराया

अब सूरत में कुल 706 और वड़ोदरा में कुल 385 मामले हो गए हैं । रवि ने कहा, राज्य में फिलहाल जिन 4290 मरीजों का उपचार चल रहा है, उनमें से 25 मरीज जीवनरक्षक प्रणाली पर है । राज्य में अबतक 84,648 नमूनों का परीक्षण हुआ है ।
लॉकडाउन: उत्तराखंड बोर्ड की स्थगित परीक्षाओं की नई तारीख जल्द हो सकती हैं घोषित
लॉकडाउन की वजह स्थगित हुई उत्तराखंड बोर्ड की परीक्षाओं की नई तारीख जल्द घोषित हो सकती है । शिक्षा मंत्री अरविंद पांडे ने शिक्षा सचिव और शिक्षा निदेशक को कार्यक्रम की रूपरेखा तैयार करने को कहा है । दो-तीन दिन के भीतर कार्यक्रम जारी होने की उम्मीद है ।

शिक्षा मंत्री ने ‘हिन्दुस्तान’ को बताया कि उत्तराखंड बोर्ड के दसवी और 12 वीं कक्षा के अंतिम 13 पेपर ही बचे हैं । पूर्व निर्धारित कार्यक्रम के अनुसार ये सभी 23, 24 और 25 मार्च को होने थे ।

इन पेपर में छात्र संख्या अधिक नहीं है । इसलिए इन्हें तीन दिन में ही कराया जा सकता है । यह जरूर है कि परीक्षा के दौरान शारारिक दूरी और स्वास्थ्य मानकों का कड़ाई से पालन कराया जाना है ।

इसलिए कुछ नए परीक्षा केंद्र बढ़ाए जा सकते हैं । जल्द से जल्द इसका खाका तैयार हो जाएगा । शिक्षा मंत्री का कहना है कि बोर्ड परीक्षा का रिजल्ट को लेकर भी मंथन शुरू किया जा चुका है । विभाग की पूरी कोशिश है कि जून के अंत तक हर हाल में बोर्ड का रिजल्ट घोषित कर दिया जाए । 

रिसर्च : विटामिन डी सप्लीमेंट तोड़ेगा शरीर में कोरोना की चेन
कोरोना संक्रमित मरीजों की हालत गंभीर होने से बचाने के लिए जीएसवीएम कॉलेज के डॉक्टर विटामिन-डी सप्लीमेंट देने की तैयारी कर रहे हैं । शोधकर्ता डॉक्टरों का मानना है कि विटामिन डी की कमी से फेफड़े सम्बंधी दुश्वारियों के बढ़ने की संभावना हर समय रहती है । इसकी कमी से कोरोना वायरस फेफड़े की कोशिकाओं में एक विशेष तरह के रिसेप्टर के सहारे चिपककर एक स्पाइक प्रोटीन के सहारे अंदर प्रवेश कर जाता है । वहां कोशिकाओं में मौजूद एंजियोटेंसिन-2 और एंजियोटेंसिन-1-7 नामक रसायन को असंतुलित कर देता है, जिससे फेफड़े में सूजन आ जाती है । सांस चलने लगती है और उसमें कफ और अन्य तरल पदार्थों के जमाव की क्षमता बढ़ जाती है । मरीज एक्यूट रेस्पाइटरी डिस्ट्रेस सिंड्रोम में जल्दी पहुंच जाता है । यह मरीजों के लिए घातक हो जाता है । शोधकर्ता बायोकमेस्ट्री विभागाध्यक्ष डॉ. आनंद नारायण सिंह के मुताबिक, विटामिन डी की कमी को पूरा करके कोशिकाओं में एंजियोटेंसिन के असंतुलन को ठीक किया जा सकता है । विटामिन डी की अतिरिक्त डोज देकर मरीज को खतरे से बचाया जा सकता है । डॉ. आनंद नारायण के मुताबिक, यह रिसर्च अमेरिका में चार संस्थानों में चल रहा है । देश में यह पहला रिसर्च होगा, इसके लिए इंडियन काउंसिल फार मेडिकल रिसर्च को प्रस्ताव भेजा गया है । मेडिसिन विभाग के डॉ. सौरभ अग्रवाल, माइक्रोबायोलॉजी विभाग की डॉ. सुरैया रिसर्च प्रोजेक्ट में शामिल हैं

इनका कहना

कोविड -19 के मरीजों को दो समूहो में बांटेंगे । एक समूह को स्टैंडर्ड थेरेपी के साथ विटामिन डी सप्लीमेंट तीन सप्ताह तक दिया जाएगा । दूसरे समूह को सिर्फ स्टैंडर्ड थेरेपी दी जाएगी । तीन सप्ताह बाद रक्त से विटामिन डी की वजह से रोग प्रतिरोधक क्षमता में हुए बदलाव की जांच होगी । प्रस्ताव आईसीएमआर को भेजा गया है ।

- डॉ. आनंद नारायण सिंह एसोसिएट प्रोफेसर बायोकमेस्ट्री विभाग

जरूरी तथ्य

विटामिन डी की कमी पूरी करें

मेडिकल कॉलेज के विशेषज्ञ डॉ. आनंद नारायण सिंह और आर्थोंपेडिक विभाग के डॉ. प्रग्नेश कुमार के मुताबिक, विटामिन डी सिर्फ हड्डियों के नहीं बल्कि रोग प्रतिरोधक क्षमता को बढ़ाने, कोलेस्ट्राल स्तर को कम करने, गर्भ में पहल रहे बच्चे को जन्मजात बीमारियों से बचाने समेत कई बीमारियों की रोकथाम में उपयोगी है । ऐसी डाइट लेना चाहिए जो विटामिन डी से भरपूर हो । खान पान में कुछ बदलाव की जरूरत है ।

दूध: दैनिक आहार में एक गिलास गाय का दूध रोजाना लेना चाहिए । यह विटामिन डी की दैनिक जरूरतों का 20 फीसदी पूरा करता है । पूर्ण वसा वाला दूध पिएं, क्योंकि इसमें विटामिन डी की अधिकतम मात्रा होती है

अंडा: दो अंडा रोजाना यह दैनिक विटामिन डी की 25 फीसदी जरूरतों को पूरा करने को काफी है, अंडे का सफेद हिस्सा बेहतर माना गया है ।

दही: विटामिन डी की कमी को दूर करने में दही बड़ा मददगार है । स्टोर दही नहीं लें । इसमें विटामिन डी की मात्रा कम हो जाती है ।

संतरे का जूस: संतरे के रस में विटामिन डी और विटामिन सी की अच्छी मात्रा होती है यह सबसे अच्छे फलों के रसों में से एक है । नाश्ते में एक गिलास ताजा संतरे का रस शामिल करें ।

साबूत अनाज: दलिया भी विटामिन डी का एक अच्छा स्रोत है. इसके अलावा, ओट्स जरूरी खनिजों और विटामिन से भरपूर होता है ।

मशरूम: मशरूम विटामिन डी से भरपूर होते हैं । इसके साथ विटामिन-बी, बी-1 बी-2, बी-5 से भी समद्धि होते हैं ।

फैटी फिश: फैटी फिश या सैमन फिश को आहार में शामिल करें यह विटामिन डी से भरपूर होती है

सोया फूड: सोया फूड जैसे टैफू और सोयाबीन की बड़ियों से विटामिन डी की कमी पूरी होती है जिन्हें दूध और दही से एलर्जी है वह सोया फूड खाएं ।

विटामिन डी की कमी को पहचाने

थकान और एनर्जी की कमी महसूस हो तो आपको अपने विटामिन डी की जांच करवानी चाहिए

जोड़ों में दर्द या मांसपेशियों में दर्द, या शरीर में सामान्य कमजोरी

सीढ़ियों पर चढ़ने में कठिनाई या फर्श से उठना या खिंचाव तक चलना

बहुत अधिक बालों का झड़ना भी विटामिन डी की कमी से जुड़ा हो सकता है

अगर आपके घावों को ठीक होने में बहुत समय लगता है, तो संभावना है कि आप विटामिन डी की कमी से पीड़ित हों.

लंबे समय तक पाचन संबंधी समस्याएं भी विटामिन डी की कमी से जुड़ी होती हैं

बारिस शुरु होते ही कन्टोनमेंट एरिया से भागे पुलिसकर्मी
लापरवाहीतीन घंटे तक किसी पिकेट पर पुलिसकर्मी नहीं दिखाई पड़ेदोपहर दो बजे के बाद ड्यूटी पर पहुंचे पुलिसकर्मीभागलपुर, वरीय संवाददातामंगलवार को बारिश शुरू होते ही दक्षिण क्षेत्र के कंटोनमेंट एरिया में तैनात पुलिसकर्मी ड्यूटी छोड़कर भाग गए । दो प्रतिनियुक्त स्थल को छोड़कर शेष स्थानों पर कहीं भी अफसर या पुलिसकर्मी नजर नजर नहीं आ रहे थे । लोहिया पुल, गुड़हट्टा, सिकंदरपुर, मिरजानहाट और पटेलनगर में भी पुलिसकर्मी 11 बजे से दोपहर दो बजे के बीच पुलिसकर्मी ड्यूटी पर नहीं नजर आ रहे थे । घंटे भर बारिश के बाद सड़क पर आवागमन सामान्य हो गया था । काफी संख्या में सड़क पर लोग पैदल और कार से चलते नजर आ रहे थे जबकि काजीचक मोड़ और कलिया रहमानपुर के पास होमगार्ड जवान बारिश से बचने के लिए शेड में चले गए थे । इस दौरान गुड़हट्टा चौक पर मोजाहिदपुर थाने और लोहिया पुल पर कोतवाली थाने की गश्ती गाड़ी खड़ी थी लेकिन आने-जाने वाले को रोक नहीं रहे थे । लोहिया पुल जहां पर सबसे ज्यादा सख्ती की जाती है । वहां पिकेट खाली पड़ा था । दोपहर दो बजे के बाद दूसरे शिफ्ट के जवान व अफसर पहुंचे तो सख्ती शुरू की गई । उसके बाद वाहनों की जांच और सड़क पर पैदल चल रहे लोगों की जांच शुरू की गई । मिरजानहाट, सिकंदरपुर रोड और इशाकचक रोड पर भी पुलिसकर्मी नहीं दिख रहे थे ।
कोरोना संकट: यूएई से 7 मई को 2 स्पेशल फ्लाइट्स से भारतीयों को लाया जाएगा वापस, केरल के लोगों को प्राथमिकता
कोविड-19 वैश्विक महामारी के चलते संयुक्त अरब अमीरात (यूएई) में फंसे भारतीयों को निकालने के लिए गुरुवार (7 मई) को 2 विशेष उड़ानों का परिचालन किया जाएगा । इन उड़ानों में सबसे पहले केरल के आवेदकों को भेजा जाएगा क्योंकि स्वदेश वापसी के लिए पंजीकरण करवाने वालों में सबसे अधिक संख्या में इस राज्य के प्रवासी शामिल हैं । यूएई में भारत के राजदूत पवन कुमार ने यह बात कही ।

सोमवार को भारत सरकार ने 7 मई से विदेश में फंसे अपने नागरिकों को वापस लाने के लिए योजना की घोषणा की थी । गल्फ न्यूज ने कपूर के हवाले से कहा, '' मिशन ने प्राथमिकता वाले यात्रियों की सूची एअर इंडिया को सौंप दी है । हम प्रत्येक यात्री को टिकट प्राप्त करने के लिए कॉल और ई-मेल के जरिए एअर इंडिया से संपर्क करने के बाबत सूचित करेंगे । राज्य से आवेदकों की सबसे अधिक संख्या होने के चलते बृहस्पतिवार की पहली दो उड़ानें केरल के लिए होंगी ।'' 

राजदूत ने कहा कि आवेदकों की ओर से बताए गए गंतव्यों के मुताबिक लगभग दैनिक स्तर पर उड़ानों का संचालन किया जाएगा ।वहीं, कोच्चि में मंगलवार को एक रक्षा प्रवक्ता ने कहा कि नौसेना के एक जहाज को दुबई भेजा गया है । वतन वापसी के इच्छुक भारतीयों को लाने के लिए आईएनएस शरदुल को दुबई की तरफ भेजा गया है जोकि कोच्चि वापस लौटेगा । 

ये भी पढ़ें: स्वदेश वापसी के लिए किराया लेगी सरकार, लंदन से दिल्ली के लिए 50 हजार

सोमवार को जारी एक बयान में बताया गया कि अबु धाबी से कोच्चि और दुबई से कोझिकोड तक की इन दो उड़ानों के लिए यात्रियों की सूची पर अंतिम निर्णय दुबई में भारतीय दूतावास और भारतीय महावाणिज्य दूतावास लेंगे । बयान में कहा गया कि यह सूची दूतावास या महावाणिज्य दूतवास के डेटाबेस में मौजूद पंजीकरणों के आधार पर बनाई जाएगी । इस आशय के लिए पंजीकरण की प्रक्रिया कुछ दिनों पहले शुरू की गई थी ।

बयान के मुताबिक, प्राथमिकता संकट में फंसे श्रमिकों, बुजुर्गों, आवश्यक चिकित्सा मामलों, गर्भवती महिलाओं के साथ ही कठिन परिस्थिति में फंसे अन्य लोगों को दी जाएगी । बयान में कहा गया कि हवाई टिकट केवल उन्हीं लोगों के लिए जारी किए जाएंगे जिनके नाम दूतावास या महावाणिज्य दूतावास द्वारा बनाई गई यात्री सूची में होंगे ।

इसमें कहा गया कि दूतावास आने वाले दिनों में भारत जाने वाली अन्य उड़ानों के ब्योरे भी उपलब्ध कराएगा और उन विमानों में भी यात्री सूची के नामों पर अंतिम निर्णय लेने की प्रक्रिया यही रहेगी । बयान में कहा गया कि वापस जाने के लिए करीब 2,00,000 पंजीकरण कराए गए हैं इसलिए सभी लोगों को विमानों में जगह दे पाने में समय लगेगा ।

भारत सरकार की तरफ से एयर इंडिया के 64 विमानों में 12 देशों में फंसे हुए भारतीयों को वापस लाने के लिए इस तरह की प्लानिंग है-
कोरोना से ठीक होने वाले मरीजों का रिकवरी दर 27.41 प्रतिशत - स्वास्थ्य मंत्रालय
कोरोना वायरस संक्रमण का 24 घंटे में अब तक का सबसे ज्यादा केस 3,900 आए हैं । मंगलवार को आयोजित नियमित प्रेस कॉन्फ्रेंस के दौरान स्वास्थ्य मंत्रालय के संयुक्त सचिव लव अग्रवाल ने बताया कि पिछले 24 घंटे के दौरान कोरोना के सबसे ज्यादा केस आए हैं और सबसे ज्यादा मौतें हुई हैं । उन्होंने कहा कि इस दौरान 195 लोगों की जान गई है । इसके बाद मृतकों की संख्या 1,389 थी जो बढ़ कर 1,568 हो गई ।  हालांकि, लव अग्रवाल  ने बताया कि कोरोना का रिकवरी रेट बढ़कर 27.41 फीसदी हो गया है और पिछले 24 घंटे के दौरान 1,020 कोरोना के संक्रमित मरीज ठीक हुए हैं । 

स्वास्थ्य मंत्रालय के मुताबिक, इन नए मामलों के आने के बाद अब देश में कोरोना संक्रमितों की कुल संख्या बढ़कर 46,433 हो गई है । इनमें 32,138 एक्टिव केस हैं, 12727 लोगों को ठीक कर उन्हें घर भेजा जा चुका है जबकि 1568 लोगों को इस महामारी से मौत हो चुकी है । इधर, गृह मंत्रालय ने कहा कि सरकार विदेश में फंसे भारतीय को वापस लाएगी । उन्हें लाने की प्रक्रिया 7 मई से शुरू होगी । विदेश से आए इन लोगों को 14 दिनों तक क्वारनटीन में रहना होगा । 

हर्ष वर्धन ने कहा, देश में अब तक कोविड-19 का सामुदायिक प्रसार नहीं

केंद्रीय स्वास्थ्य एवं परिवार कल्याण मंत्री डॉ हर्षवर्द्धन ने मंगलवार को कहा कि भारत अब तक कोविड-19 के सामुदायिक प्रसार को रोकने में कामयाब रहा है । साथ ही हर्षवर्धन ने उम्मीद जतायी कि कोरोना वायरस संकट के कारण लोगों की 'आदत में जो बदलाव आया है, वह इस महामारी की रोकथाम के बाद एक स्वस्थ समाज के लिए 'नया सामान्य आचरण' होगा ।

ये भी पढ़ें: कोरोना वायरस की चपेट में आर्मी हॉस्पिटल, 24 लोग कोविड-19 से संक्रमित

स्वास्थ्य एवं परिवार कल्याण मंत्री डॉ हर्षवर्द्धन ने पीटीआई-भाषा से कहा कि अगर भारतीय अपनी दिनचर्या में हाथ धोने, सांस संबंधी और पर्यावरण स्वच्छता की आदत को बरकरार रखते हैं, तो कोरोना वायरस संकट के समाप्त होने के बाद, भविष्य में जब देश महामारी के इस काल को देखेगा तो इन आदतों को वह 'बुरे वक्त में मिला वरदान' मान सकता है ।लॉकडाउन के महत्व पर जोर देते हुए स्वास्थ्य मंत्री ने कहा कि अर्थव्यवस्था की तरह ही स्वास्थ्य पर भी पूरा ध्यान देने की जरूरत है । उन्होंने कहा, '' सरकार को संतुलनकारी कार्य करना पड़ेगा ।''

हर्षवर्धन ने कहा, '' एक बार जैसे ही वायरस की मार कम होगी और संकट खत्म होगा तो लोग, इस दौर में अपनाई गई अच्छी आदतों को, बुरे समय में मिले वरदान की तरह याद कर सकते हैं ।'' उन्होंने कहा कि अब तक भारत खुद को कोरोना वायरस के सामुदायिक प्रसार के चरण में जाने से रोकने में कामयाब रहा है ।

हर्षवर्धन ने कहा, '' अब तक हम जान चुके हैं कि कोरोना वायरस से निपटना आसान नहीं है । इस बुरे समय में जिस तरह हम हाथ धोने, सांस संबंधी और साफ-सफाई आदि मानकों का बेहतर तरीके से पालन कर रहे हैं, अगर इसे समाज अपनी आदत में शामिल रखता है तो यह एक नया सकारात्मक बदलाव होगा ।'' उन्होंने जोर दिया कि स्वच्छता की ऐसी आदतों से भविष्य में भी संचारी रोगों के प्रसार में कमी आएगी । 

मंत्री ने कहा कि चेचक और पोलियो की तरह अन्य विषाणुजनित संक्रमण को देश से पूरी तरह से खत्म नहीं किया जा सका है । अन्य बीमारियां अब भी हैं । उन्होंने संकेत दिया कि कोविड-19 का संक्रमण भी लंबे समय तक रह सकता है ।

ये भी पढ़ें: विदेशों में फंसे भारतीयों को वापसी के लिए लाख रुपए तक देना होगा किराया

हर्षवर्धन ने कहा कि कोविड-19 महामारी के कारण उपजे हालात को स्वास्थ्य क्षेत्र के बुनियादी ढांचे और स्वास्थ्य उपकरणों के उत्पादन में इजाफा होने के अवसर के तौर पर भी देखा जा सकता है । उन्होंने कहा कि कोविड-19 के मद्देनजर व्यक्तिगत सुरक्षा उपकरणों जैसे पीपीई किट और एन-95 मास्क के उत्पादन में बढ़ोत्तरी हुई है । साथ ही परीक्षण सुविधाओं में भी खासी वृद्धि हुई है ।


सोमवार से शराब की बिक्री शुरू होने के बाद इसकी खरीद को लेकर उमड़ी भीड और सामाजिक नियमों के उल्लंघन को लेकर केंद्रीय मंत्री ने कहा, '' हमें हर फैसले पर निष्पक्षता से विचार करना होगा और उसके लागू होने से पहले ही इसके असर का अंदाजा लगाना होगा ताकि यह सुनिश्चित किया जा सके कि कोविड-19 के मामलों में बढ़ोत्तरी न हो ।' उन्होंने देश में मरीजों के स्वस्थ होने की दर को लेकर भी संतुष्टि जाहिर की ।