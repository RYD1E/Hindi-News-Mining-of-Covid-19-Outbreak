
पाकिस्तान में 30 हजार के पार हुए कोरोना केस, 600 से ज्यादा मौत
पाकिस्तान में लगभग 1,300 नए संक्रमणों के सामने आने के साथ ही कोरोनोवायरस के मामलों की संख्या बढ़कर 30,429 हो गई है, जबकि मरने वालों की संख्या 661 पहुंच गई है । 'द एक्सप्रेस ट्रिब्यून' के मुताबिक देश लगातार तीन दिनों से अब तक के सबसे ज्यादा मामलों को दर्ज कर रहा है, वहीं सरकार कोरोवायरस के कारण किए गए लॉकडाउन को चरणों में हटा रही है ।  

रविवार को सिंध के मुख्यमंत्री मुराद अली शाह ने कहा कि सूबे में 709 नए मामले सामने आए हैं, जो वर्तमान में सबसे ज्यादा प्रभावित राज्य है । पिछले 24 घंटों में यहां मामलों की संख्या 11,480 तक पहुंच गई है । वहीं, 9 और मौतों के साथ इस प्रांत में कोरोना से मरने वालों की संख्या 189 हो गई है । पंजाब में मामलों की संख्या 11,०93 हो गई है यहां पूरे प्रांत में संक्रमण के 622 नए मामले आए हैं ।

खैबर-पख्तूनख्वा स्वास्थ्य विभाग ने अपनी दैनिक रिपोर्ट में 160 नए मामलों की पुष्टि की है । प्रांत में कुल 4,669 कोरोना संक्रमित हैं । यहां 11 नई मौतें भी दर्ज हुई हैं, जिनमें पेशावर में 8 मौते हुईं हैं । वहीं मर्दन, स्वात और बत्तग्राम में एक-एक मौत हुई । इस प्रांत में अब तक कुल 245 लोग इस वायरस के कारण मर चुके हैं ।

बलूचिस्तान स्वास्थ्य विभाग ने पिछले 24 घंटों में 82 ताजा मामलों की पुष्टि की है, जिससे इस प्रांत में कुल संख्या 2,०17 हो गई है । यहां 2 और लोगों के मारे जाने की सूचना मिली है, जिसमें मरने वालों की संख्या 26 हो गई है । वहीं, गिलगित-बाल्टिस्तान में मामलों की संख्या 442, इस्लामाबाद में 641 और पाकिस्तान के कब्जे वाले कश्मीर में 87 पहुंच गई है ।
कोरोना संकट: अगरतला से 30 हजार खर्च कर त्रिपुरा पहुंचे शख्स को पत्नी ने घर में आने से रोका
कोरोना संक्रमण और लॉकडाउन के बीच अगरतला से त्रिपुरा पहुंचे शख्स को उसकी पत्नी ने घर में प्रवेश करने से मना कर दिया, जबकि उसकी जांच रिपोर्ट निगेटिव आई है । दरअसल, 37 साल के दैनिक वेतनभोगी गोबिंदा देबनाथ अगरतला से कार के जरिए दो दिन यात्रा कर असम के सिलपाथर पहुंचे । त्रिपुरा-असम सीमा पर चौरीबारी चेकपोस्ट पर पहुंचने के बाद उन्हें एक दिन के लिए क्वारंटाइन रखा गया, इसके बाद गोबिंदा का कोरोना टेस्ट किया गया जिसकी रिपोर्ट निगेटिव आई । 

गोबिंदा अपनी पत्नी और ससुराल वालों के साथ अगरतला के जयनगर में शहरी गरीबों के लिए आवास योजना के तहत मिले एक फ्लैट में रहते हैं । मार्च में लॉकडाउन की घोषणा से पहले गोबिंदा असम में अपने बहनोई से मिलने गए थे । तीसरी बार लॉकडाउन बढ़ने पर गोबिंदा ने अगरतला से वापस आने का फैसला किया और इसके लिए उन्होंने एक कार बुक की जिसने त्रिपुरा पहुंचाने के लिए 30 हजार रुपए लिए । 

यह भी पढ़ें- आगे के रास्ते और आनेवाली चुनौतियों पर संतुलित रणनीति लागू करनी होगी-PM

गोबिंदा ने बताया कि उन्हें उनकी पत्नी ने घर में प्रवेश करने से मना कर दिया । उन्होंने कहा कि मुझे लगता है कि मेरी पत्नी पड़ोसियों के दबाव में थी । मैं और क्या कह सकता हूं । वहीं, गोबिंदा की पत्नी ने संवाददाताओं से बात करते हुए कहा कि मेरे घर पर एक बेटी है । मेरे पति असम से आए थे, मैंने उनसे बाहर रहने के लिए कहा है । इस स्थिति में मैं उन्हें घर में रहने की अनुमति नहीं दे सकती ।

पत्नी ने कहा कि मैंने उनसे क्वारंटाइन सेंटर में 14 दिन रहने के बाद वापस घर में आने के बोली हूं । वहीं पश्चिम जिला स्वास्थ्य निगरानी अधिकारी डॉ संगीता चक्रवर्ती के अनुसार गोबिंदा को घर में प्रवेश से रोकने के लिए इलाके के लोग इकट्ठा हो गए थे । चक्रवर्ती ने कहा कि पुलिस निवासियों को समझाने में भी नाकाम रही है, जिसके बाद गोबिंदा को शहर के निकट एक क्वारंटाइन सेंटर में ले जाया गया है ।

कोरोना-काल में प्लेग के सबक
कहते हैं, महामारियां समाज और दुनिया की दिशा बदल देती हैं । भारत के संदर्भ में देखें, तो वर्ष 1896-97 का बूबोनिक प्लेग शायद इतिहास का सबसे बड़ा मोड़ है । प्लेग और हैजे जैसी महामारियों के कहर से भारतीय समाज इससे पहले भी कई बार परिचित हो चुका था, और इन महामारियों ने पहले भी लाखों लोगों की जान ली थी । लेकिन इस बार बड़ा फर्क यह था कि देश में ब्रिटिश साम्राज्यवादी सरकार का एक अखिल भारतीय शासन था, जो अपने तमाम पूर्वाग्रहों के साथ इस रोग के पीछे लट्ठ लेकर पड़ गया था । हालांकि कोविड-19 की तरह ही बूबोनिक प्लेग भी भारत में आने से पहले ब्रिटेन समेत दुनिया के कई देशों में फैल चुका था । लेकिन भारत में उसके लिए सरकार की सोच दरअसल भारतीय समाज और खासकर यहां के गरीबों के प्रति शासकों की हिकारत से उपजी थी । वे यह मानकर चल रहे थे कि भारतीयों की जीवन-शैली ही इसके फैलने का सबसे बड़ा कारण है ।
सबसे पहले यह महामारी समुद्र-तट पर लंगर डालने वाले जहाजों के साथ मुंबई पहुंची । कुछ ही समय में इसका सबसे              बड़ा असर दिखा देश भर से आए मजदूरों की झुग्गी बस्तियों में । उनकी छोटी-छोटी झोपड़ियों को ही सबसे बड़ा गुनहगार माना गया और मजदूरों को जबरन बाहर निकाल इनमें आग लगा दी गई । उन बेघर हो चुके मजदूरों के पास अब इसके सिवाय कोई चारा नहीं था कि वे चुपचाप अपने गांव चले जाएं । बहुत सारे मजदूर अकेले ही अपने गांव नहीं गए, वे अपने साथ प्लेग के कीटाणु भी ले गए । मुंबई में दस्तक देने वाली यह महामारी जल्द ही पूरे देश में फैल गई । सिर्फ यह महामारी ही नहीं फैली, अंगे्रज सरकार का हिकारत के साथ सख्ती बरतने का रवैया भी पूरे देश में फैल गया । प्लेग के प्रकोप वाले हरेक जिले में प्लेग कमिश्नर नियुक्त किए गए, जिन्हें यह पूरी छूट थी कि वे जिस तरह से चाहें, समस्या से निपटें । कुछ ही समय के भीतर देश के पास प्लेग से मरने वालों की जितनी कहानियां थीं, उनसे ज्यादा गाथा इस महामारी को लेकर सरकार के जुल्म की थी । 
पश्चिम भारत में प्लेग का सबसे ज्यादा कहर दिखा पुणे में, लेकिन वहां एक दूसरा कहर भी बरपा, जो इससे कहीं बड़ा था । सिविल सेवा के कड़ियल अफसर सतारा के कलेक्टर वॉल्टर चाल्र्स रैंड को पुणे का प्लेग कमिश्नर बनाया गया । रैंड ने सबसे पहले तो हालात से निपटने के लिए सेना को बुला लिया । सेना और डॉक्टरों की टुकड़ियां हर बस्ती में घूमने लगीं । घरों को सैनिटाइज करने के लिए लोगों को जबरन घरों से बाहर निकाला जाता । फिर सार्वजनिक रूप से उन्हें निर्वस्त्र करके जांच की जाती कि उन्हें प्लेग तो नहीं है । इस रवैये के बाद पुणे का मराठी समाज उबलने लगा । गणित की अध्यापकी छोड़कर पत्रकार बने बाल गंगाधर तिलक ने अपने अखबार केसरी  में इस पर एक लेख लिखा । उनका कहना था, हम शहर में जो मानव-अत्याचार देख रहे हैं, प्लेग की महामारी तो उसके मुकाबले ज्यादा दयालु है । 
आक्रोश बढ़ा, तो एक शाम पुणे के वकील दामोदर हरि चापेकर ने अपने दो भाइयों बालकृष्ण हरि और वासुदेव हरि के साथ मिलकर रैंड की उस समय हत्या कर दी, जब वे क्वीन विक्टोरिया की ताजपोशी के रजत जयंती समारोह से लौट रहे थे । चापेकर बंधुओं को फांसी दी गई, लेकिन वे रातों-रात नायक बन गए । आज उन्हें स्वतंत्रता सेनानी की तरह याद किया जाता है । उन पर किताबें लिखी गईं, फिल्म भी बनी । देश आजाद हुआ, तो दामोदर हरि चापेकर पर एक डाक टिकट भी जारी किया गया । पुणे के चिचविंडेमें तीनों भाइयों की भव्य मूर्ति इस पूरी कथा की आज भी लोगों को याद दिलाती है । 
इसके साथ ही बाल गंगाधर तिलक पर राजद्रोह का मुकदमा चला । रैंड की हत्या की वजह के रूप में उनके लेखों को पेश किया गया कि किस तरह उसने लोगों को भड़काने का काम किया । देश के इतिहास में यह पहला मौका था, जब किसी अखबार में छपे लेख पर किसी को कैद की सजा सुनाई गई । 18 महीने तक जेल में रहने के बाद तिलक जब बाहर निकले, तो वह मराठा समाज के ही नहीं, पूरे देश के बडे़ नेता बन चुके थे । जेल से निकलते ही उनका पहला वाक्य था- स्वराज मेरा जन्मसिद्ध अधिकार है और मैं इसे लेकर ही रहूंगा । जिस स्वतंत्रता आंदोलन ने 1947 में भारत को आजादी दिलाई, उसका इतिहास दरअसल यहीं से शुरू होता है ।
उन्नीसवीं सदी के उन जुल्मों की कल्पना 21वीं सदी की इस दुनिया में नहीं की जा सकती । यहां तक कि बची-खुची तानाशाहियां भी इस हद तक नहीं जातीं । तब और अब का फर्क इसी से समझा जा सकता है कि तब फैसले या तो वायसराय और उनके प्रतिनिधियों के स्तर पर लिए जाते थे या फिर देश भर के प्लेग कमिश्नरों की बैठक में, और अब कोई भी कदम उठाने से पहले प्रधानमंत्री देश से संवाद बनाने की कोशिश करते हैं, और बहुत सारे फैसले देश भर के मुख्यमंत्रियों के साथ बैठक में होते हैं । यानी फैसलों का अंतिम सिरा नौकरशाहों के नहीं, जन-प्रतिनिधियों और चुनी हुई सरकार के हवाले है । फिर भी ऐसा बहुत कुछ है, जिसे सरकारें बूबोनिक प्लेग की महामारी से सीख सकती हैं ।
ये सबक इसलिए भी जरूरी हैं, क्योंकि इन दिनों यह सोच भी जोर पकड़ रही है कि सरकार को हर मोर्चे पर सख्ती से पेश आना चाहिए । सख्ती किस हद तक और कहां पर जरूरी है, यह एक अलग मामला है, लेकिन प्लेग की पूरी कहानी बताती है कि फैसले लेने और उन्हें लागू करने की पूरी प्रक्रिया में उन गरीबों के साथ हमदर्दी सबसे पहली जरूरत है, जो पहले ही बुरी स्थिति में होते हैं और महामारी उन्हें कहीं ज्यादा बदहाल बना देती है । यह ध्यान रखा जाना इसलिए भी जरूरी है कि हमारी नौकरशाही और फैसलों को लागू करने वाली एजेंसियों में इस तरह की हमदर्दी अक्सर नहीं दिखाई देती । इस समय हमारी केंद्रीय चिंता यही होनी चाहिए ।
(ये लेखक के अपने विचार हैं)
आगरा सेंट्रल जेल के 12 कैदी कोरोना पॉजिटिव मिले
आगरा सेंट्रल जेल के 12 कैदियों में रविवार रात घातक वायरस कोविड-19 का परीक्षण पॉजिटिव आने के बाद ताज नगरी में कोरोना संकट ने विकट मोड़ ले लिया है । पुलिस उपमहानिरीक्षक (कारागार) लव कुमार ने कहा कि हमने कैदियों के 24 नमूने लैब परीक्षण के लिए भेजे थे और इनमें से 12 को एसएन मेडिकल कॉलेज (एसएनएमसी) द्वारा कोरोना पॉजिटिव बताया गया है । अब और नमूने लैब परीक्षण के लिए एकत्र किए गए हैं ।”

शनिवार को आगरा सेंट्रल जेल के एक 60 वषीर्य अपराधी का कोरोना परीक्षण पॉजिटिव आया था । उसकी एसएन मेडिकल कॉलेज में इलाज के दौरान मृत्यु हो गई थी । जेल अधिकारियों के अनुसार अपराधी को एसएनएमसी के आपातकालीन वार्ड में 3 मई को भर्ती कराया गया था । उसे उच्च रक्तचाप की समस्या थी और ब्रेन स्ट्रोक हुआ था । उसके नमूने एकत्र किए गए और 4 मई को परीक्षण के लिए भेजे गए । 6 मई की शाम को उसमें कोविड-19 संक्रमण की पुष्टि हुई ।

मुख्य चिकित्सा अधिकारी (सीएमओ) मुकेश कुमार वत्स ने कहा कि सभी नए रोगियों को क्वारंटीन सुविधा में स्थानांतरित कर दिया गया है । डॉक्टरों की एक टीम उनकी देखरेख कर रही है । उनके संपर्कों की पहचान की जा रही है । हम इन सभी लोगों का स्वास्थ्य परीक्षण करेंगे ।

आगरा जिले में अब तक 764 कोरोना पॉजिटिव मामलों की सूचना मिली है, इसे कोविड-19 हॉटस्पॉट में बदल दिया गया है । सीएमओ ने कहा कि अब तक 326 लोग ठीक होकर अस्पताल से डिस्चार्ज हो चुके हैं । वे सभी लोग जो किसी कोविड-19 रोगी के संपर्क में आए थे, उनकी जांच की जा रही है ।

इस बीच, हमीरपुर और फरुखाबाद जिलों ने अपने पहले कोरोना मामलों की सूचना दी है । हमीरपुर जिले में एक निजी अस्पताल में किडनी का इलाज करा रहे एक व्यक्ति का कोविड-19 परीक्षण पॉजिटिव आया है और फरुखार्बाद में महाराष्ट्र से लौटे एक व्यक्ति में भी संक्रमण की पुष्टि हुई है । 

हमीरपुर के जिलाधिकारी ज्ञानेश्वर त्रिपाठी ने कहा कि शख्स को बांदा के एल 2 अस्पताल में भर्ती कराया गया है । हमने गांव को सील कर दिया है और स्थानीय लोगों को घर में ही क्वारंटीन कर दिया गया है । हमने परीक्षण के लिए उसके परिवार के सदस्यों के नमूने ले लिए हैं । हम उनकी यात्रा के इतिहास के बारे में विवरण भी ले रहे हैं । फरुखार्बाद जिला प्रशासन ने शमसाबाद इलाके को सील कर दिया है वहां कोरोना पॉजिटिव मरीज रहता है ।
महिलाओं में माहवारी संबंधी दिक्कतें पैदा कर रही कोरोना महामारी, जानिए कैसे
दुनियाभर में कोरोना वायरस महामारी के दौरान यह संभव है कि लोग पहले से कहीं ज्यादा तनाव महसूस कर रहे हों । भले ही उन्हें इस बात का एहसास न हो । यह लगातार होने वाला तनाव शरीर में अजीब तरह की समस्या पैदा कर सकता है । महिलाओं के लिए तो यह महामारी और भी चिंता पैदा करती है, क्योंकि इससे उनके मासिक धर्म का चक्र यानी पीरियड साइकल बिगड़ सकता है । www.myupchar.com की डॉ. मेधावी अग्रवाल का कहना है कि तनाव एक हार्मोनल मार्ग को सक्रिय करता है जो कोर्टिसोल की रिलीज को बढ़ावा देता है, जिसे स्ट्रेस हार्मोन भी कहा जाता है । ऐसा इसलिए होता है क्योंकि अधिक तनाव के समय शरीर में कोर्टिसोल का स्तर बढ़ता है । कोर्टिसोल का ज्यादा रिलीज होना प्रजनन हार्मोन के सामान्य स्तर को दबा सकता है । इससे असामान्य ओव्यूलेशन होता है जो पीरियड साइकल को बाधित कर सकता है ।
 
पीरियड्स का कभी-कभी न आना यानी एमेनोरिया तब होता है जब कोई दर्दनाक घटना सामने आती है । दैनिक जीवन का तनाव यह भी प्रभावित कर सकता है कि महिला का पीरियड साइकल कितने समय तक चलता है । हालांकि, और भी कारक हैं जो इसका कारण बनते हैं । www.myupchar.com से जुड़े डॉ विशाल मकवाना का कहना है कि जीवनशैली भी पीरियड्स बंद होने का कारण हो सकती है । इसमें अत्यधिक तनाव के कारण पीरियड साइकल को नियमित करने वाले दिमागी हिस्से पर विपरीत प्रभाव पड़ता है । इससे ओवुलेशन और पीरियड्स बंद हो जाते हैं । डिसमेनोरिया भी उच्च तनाव की स्थितियों से जुड़ा है । इसमें पीरियड्स के दौरान गर्भाशय में असहनीय पीड़ा होती है । जो लोग पहले से ही पीरियड का दर्द का अनुभव करते हैं, उनके इस तरह से प्रभावित होने की आशंका अधिक होती है ।

यह ध्यान रखना जरूरी है कि यह आशंका नहीं है कि यह प्रकोप पीरियड साइकल को प्रभावित करेगा, लेकिन किसी भी बदलाव को मॉनिटर करना जरूरी है । तनाव पीरियड साइकल में होने वाले किसी भी बदलाव का दोषी हो सकता है, जिसे महिलाएं नोटिस करती हैं, न कि कोरोनो वायरस । जब आप कोविड-19 के कारण घर में रहते हुए भी हाथ धोने और स्वच्छता का अभ्यास कर रहे हैं, तो अपने पीरियड उत्पादों के साथ उसी तरह की स्वच्छता रखें ।
 
तनाव दूर करने के लिए अपनाएं घरेलू उपचार
 डॉ. लक्ष्मीदत्ता शुक्ला का कहना है कि किसी भी स्थिति में तनाव को दूर करने के उपाय ढूंढ लेना चाहिए । इसके लिए कुछ घरेलू उपाय अपना सकते हैं । तुलसी के पत्ते का इस्तेमाल तनाव की स्थिति को कम करने में मदद करेगा । सुबह तुलसी के पत्ते को चबा लें या फिर कुछ पत्तों को गर्म पानी में डालकर ताजा पेय बना लें । तुलसी की चाय पीकर भी यह काम कर सकते हैं । तुलसी के अलावा ग्रीन टी का सेवन भी तनाव से राहत दिलाएगा । शहद और नीबू के साथ एक कप ग्रीन टी तनाव से राहत पाने का शानदार तरीका है । अश्वगंधा की जड़ को रोज रात को एक गिलास गर्म दूध में उबाल कर पिएं । इससे नींद भी अच्छी आएगी और तनाव कम करने में मदद मिलेगी । 


लोगों को कोरोना से बचने लिए जागरूक कर रहे वोलेंटियर मजिस्ट्रेट
इस वैश्विक महामारी में शहर के युवाओं की पांच सदस्य टीम लॉकडाउन को सफल बनाने के लिए लोगों को घूम घूमकर जागरूक करने का काम कर रहे हैं । यह टीम लोगों को सामाजिक दूरी बनाए रखने, एम पास की महत्ता और उसकी उपयोगिता तथा चेहरे पर मास्क लगाने आदि कई महत्वपूर्ण जानकारी देते हुए महामारी से बचाव और सरकार के संकल्प को सफल बनाने की अपील कर रहे हैं । रविवार को यह टीम कर्जन ग्राउंड, बिहारी गर्ल्स स्कूल, डेली मार्केट और गोला रोड आदि क्षेत्रों में घूम घूमकर जागरूक करने का काम कर रहे हैं । वोलेंटियर मजिस्ट्रेट टीम में प्रभात कुमार, चंदन कुमार, आलम खान, दानिश अहमद, इशांत शामिल हैं । इन लोगों ने बताया कि हमलोग अपनी स्वेच्छा से समाजहित में मानव सेवा को लेकर यह कार्य कर रहे हैं ।

ऑनलाइन पढ़ाई के बाद अब वेबिनार की बारी
लॉकडाउन में ऑनलाइन पढ़ाई के बाद शिक्षण संस्थानों में अब वेबिनार की तैयारी है । भागलपुर में भी इसकी शुरुआत हो गई है और आगे भी विभिन्न संस्थाओं में आयोजित करने की योजना बन गई है ।

लॉकडाउन में स्कूली बच्चों की ऑनलाइन पढ़ाई शुरू हो गई है । स्कूल और कॉलेज में ऑनलाइन पढ़ाई पहले व्हाट्सएप पर नोट्स और होमवर्क की शुरुआत से हुई । बाद में गूगल जूम या अन्य एप पर वीडियो क्लास शुरू हो गई । अब छात्र-छात्राओं के रोजाना वीडियो क्लास ही हो रही है, लेकिन उच्च शिक्षण संस्थानों में होने वाली अन्य गतिविधियां रुक गई हैं । जैसे- सेमिनार, कॉन्फ्रेंस आदि । भागलपुर में तिलकामांझी भागलपुर विश्वविद्यालय, बीएयू, शिक्षक प्रशिक्षण महाविद्यालय, ट्रिपल आईटी और बीसीई जैसे शिक्षण संस्थान हैं । इन संस्थानों में अन्य गतिविधियों को भी कराने के लिए नई परंपरा की शुरुआत हो गई है । टीएनबी कॉलेज के अर्थशास्त्र विभाग ने शनिवार को वेबिनार किया । अन्य संस्थानों में इस महीने में शुरू हो जायेगा ।

क्या होता है वेबिनार

ऑनलाइन सेमिनार को वेबिनार कहते हैं । जिस तरह सेमिनार में किसी विषय पर विशेषज्ञ अपनी बातों को रखते हैं । हॉल में अन्य लोग स्रोता के रूप में उपस्थित होते हैं । प्रश्नोत्तरी सेशन में वक्ता हाथ उठाकर पूछ सकते हैं । उसी तरह वेबिनार में प्रतिभागी वक्ता एवं स्रोता गूगल जूम या अन्य एप के माध्यम से वीडियो कॉलिंग से जुड़ जाते हैं । इसमें आयोजक को अधिकार होता है कि वह जिसे चाहे म्यूट में डाल देगा और सिर्फ वक्ताओं को ही अनम्यूट (बोलने की सुविधा) करेगा, ताकि वक्ता बोल सके और उसमें जुड़े अन्य लोगों की आवाज से बाधा नहीं पहुंचे ।

कैसे लेंगे भाग

इसमें भाग लेने के लिए आयोजक आमंत्रित सदस्यों को आईडी व पासवर्ड देते हैं । समय भी अंकित होता है और निर्धारित समय पर सभी लोग एप के माध्यम से आईडी पासवर्ड डालकर जुड़ जाते हैं । इसमें एक स्क्रीन पर सभी लोगों की तस्वीर दिखती है । जो सभी प्रतिभागी देख सकते हैं । एक-दूसरे को देख इसमें जिस स्रोता को प्रश्न पूछना होगा, मैसेज बॉक्स में हाथ खड़े करने का लोगो दबा देंगे या मैसेज बॉक्स में अपना प्रश्न टाइप कर सकेंगे । जिसे देख वक्ता जवाब देंगे ।

सकारात्मक पक्ष

बिना खर्च के वेबिनार आयोजित किया जा सकता है । कम समय में लोगों को सूचना देकर आमंत्रित करना और विदेशों के भी एक्सपर्ट को बिना खर्च के जोड़ लेना इसकी खासियत है । इसमें लोगों को कहीं जाना नहीं पड़ता है तो समय और खर्च दोनों की बचत होती है ।

नकारात्मक पक्ष

इसमें सूचना पाकर कोई भी नहीं जुड़ सकता है । जिसके पास लिंक और आईडी, पासवर्ड रहेगा वही जुड़ सकता है । इसमें सीमिति लोग जुड़ सकते हैं । फेस टू फेस सेमिनार होने पर लोग ज्यादा प्रभावित होते हैं, लेकिन वेबिनार में वह माहौल नहीं बन पाता है

फेस टू फेस का माहौल तो नहीं पूरा हो पता है, लेकिन समय की मांग के अनुसार सेमिनार या इस तरह के आयोजन की जरूरत को यह पूरा कर देता है । इमोशनल टच नहीं हो पाता है और यह थोड़ा कम प्रभावी होता है । अगले सप्ताह में ट्रिपल आईटी में भी आयोजित किया जायेगा ।

प्रो. अरविंद चौबे, निदेशक, ट्रिपल आईटी
