
गुजरात में कोरोना पर कंट्रोल नहीं, एक सप्ताह में 47% बढ़े पॉजिटिव केस, कोविड-19 मरीजों की संख्या 7400 के पार
गुजरात में कोरोना संक्रमण की रफ्तार कम होने का नाम नहीं ले रही है । बीते एक सप्ताह में पॉजिटिव केस में 47 प्रतिशत का इजाफा हुआ है । राज्य में बीते दो मई तक कुल 5054 कोरोना मरीज थे । वहीं, आठ मई को इसकी संख्या बढ़कर 7403 हो गई है । साथ ही साथ कोरोना से मरने वालों की संख्या में 71.37 प्रतिशत की वृद्धि दर्ज की गई है । इसकी संख्या 236 से बढ़कर 449 हो गई है ।

आज की बात करें तो गुजरात में 390 पॉजिटिव केस की पुष्टि हुई है । इसके अलावा महामारी से 24 लोगों की मौत की भी खबर है । गुजरात के कुल पॉजिटिव केस का 88.8 प्रतिशत सिर्फ तीन जिलों से है । अहमदाबाद में अभी तक 5260, सूरत में 824 और वड़ोदरा में 465 कोरोना मरीज की पहचान हुई है ।

गुजरात के स्वास्थ्य विभाग के प्रधान सचिव जयंती रवि ने बताया कि राज्य में अभी तक एक लाख से अधिक लोगों की कोरोना जांच हो चुकी है । यह टेस्ट हम पूलिंग विधि के माध्यम से कर रहे हैं । एक से अधिक नमूनों का विश्लेषण एक साथ त्वरित परिणामों के लिए किया जाता है ।उन्होंने कहा कि अभी तक 1872 लोग स्वस्थ होकर वापस घर चले गए हैं । उन्होंने कहा कि बीते एक सप्ताह में रिकवरी रेट में 374 प्रतिशत की बढ़ोतरी हुई है । 

गुजरात में नए उद्योगों को मिलेगा ऑनलाइन अप्रूवल
गुजरात सरकार के एक अधिकारी ने कहा कि राज्य सरकार ने शुक्रवार को यह भी तय किया कि प्रदेश में नए उद्योग को ऑनलाइन अप्रूवल दिया जाएगा । सात दिन में जमीन उपलब्ध करा दी जाएगी । इसके अलावा अन्य जरूर अप्रूवल अधिक से अधिक 15 दिनों में दे दिया जाएगा । 

ड्रोन के जरिये शुरू होगा अहमदाबाद को संक्रमण मुक्त करने का अभियान
अहमदाबाद नगर निगम क्षेत्र में दमकल वाहन, ड्रोन और अन्य उपकरणों की मदद से दवाइयों का छिड़काव कर प्रत्येक वार्ड को संक्रमण मुक्त करने का अभियान शनिवार से शुरू होगा । अहमदाबाद कोरोना वायरस का एक ऐसा हॉटस्पॉट (कोरोना वायरस संक्रमण के अत्यधिक मामलों वाला स्थान) है, जहां की स्थिति देश में सर्वाधिक चिंताजनक है । 

नगर निगम के विशेष कार्य अधिकारी (ओएसडी) एवं वरिष्ठ आईएएस अधिकारी राजीव कुमार गुप्ता ने कहा कि ड्रोन का उपयोग उन इलाकों को संक्रमण मुक्त करने के लिये दवाइयों का छिड़काव करने में किया जाएगा, जहां गाड़ियां नहीं जा सकती हैं । उन्होंने शुक्रवार को नगर निगम के शीर्ष अधिकारियों की बैठक की अध्यक्षता की ।
रूस में 24 घंटे में कोरोना वायरस के 10817 नए मामले, कुल संक्रमित मरीजों की संख्या 1,98,676

रूस में पिछले 24 घंटों के दौरान कोरोनो वायरस के 10,817 नए मामले सामने आने के बाद देश में संक्रमित लोगों की कुल संख्या बढ़कर 1,98,676 हो गई है । इसकी जानकारी स्वास्थ्य अधिकारियों ने दी । समाचार एजेंसी तास ने देश के कोरोनावायरस संकट रोधी केंद्र के हवाले से कहा कि वर्तमान में कोरोना वायरस से मरने वालों की संख्या 1,827 पहुंच गई है, जबकि 31,916 लोगों को बीमारी से ठीक कर उन्हें अस्पतालों से छुट्टी दे दी गई है ।

आंकड़ों के अनुसार, कोरोनो वायरस के मामलों में दैनिक वृद्धि दर 5.8 प्रतिशत है, जो महामारी की शुरुआत के बाद से सबसे कम दर है । कोरोना वायरस संकट रोधी केंद्र ने कहा कि कुल 4,399 नए मामलों की पहचान की गई है ।

चीन और रूस के नेताओं के बीच फोन पर बातचीत

 

चीनी राष्ट्रपति शी चिनफिंग ने रूसी राष्ट्रपति व्लादिमीर पुतिन के साथ फोन पर बातचीत की । बातचीत में राष्ट्रपति शी चिनफिंग ने चीन सरकार और चीनी जनता की ओर से 9 मई को सोवियत संघ के देश रक्षा युद्ध में विजय पाने की 75वीं वर्षगांठ पर पुतिन और रूसी जनता को हार्दिक बधाई दी । 

शी ने जोर दिया कि द्वितीय विश्व युद्ध मानव जाति के इतिहास में एक बड़ी घटना है । चीन और रूस ने इसके लिए बहुत कुछ न्यौछावर किया है । द्वितीय युद्ध के प्रमुख विजय देश और सुरक्षा परिषद के स्थायी सदस्य देश होने के नाते चीन और रूस विश्व की शांति व सुरक्षा की रक्षा करने की जिम्मेदारी उठाते हैं । 

राष्ट्रपति शी ने यह भी कहा कि हाल में अंतरार्ष्ट्रीय समुदाय कोविड-19 से संघर्ष कर रहा है । राष्ट्रपति पुतिन के नेतृत्व में रूस के रोकथाम कार्य में उपलब्धियां नजर आ रही हैं । विश्वास है कि चीन, रूस और अंतरार्ष्ट्रीय समुदाय के साझे प्रयास से अवश्य ही वायरस को पराजित करेंगे और कोविड-19 के मुकाबले में अंतिम विजय पा सकेंगे ।

वहीं, रूसी राष्ट्रपति व्लादिमीर पुतिन ने कहा कि रूस चीन के साथ तमाम सामरिक साझेदारी को मजबूत करना चाहता है । रूस चीन के अनुभव से सीखकर चीन के साथ टीके के अध्ययन पर सहयोग करेगा । रूस कोविड-19 के बहाने से चीन की निंदा करने वाली कार्यवाई का विरोध करता है । रूस चीन के साथ खड़ा होकर संपर्क और सहयोग को मजबूत करना चाहता है ।

दहेज नहीं देने पर पत्नी को किया प्रताड़ित
केस दर्ज पति व सास के खिलाफ थाने में रिपोर्ट दर्ज पत्नी को विधवा बन रहने की पति ने दी धमकी भागलपुर, वरीय संवाददाता शादी में बाइक एवं घरेलू सामान दहेज में नहीं देने पर विवाहिता को पति व सास प्रताड़ित कर रहे थे । ससुराल में भोजन और बीमार पड़ने पर दवा भी नहीं दी जा रही थी । पति भी अलग रह रहे थे । ससुराल में प्रताड़ना से तंग आकर विवाहिता प्रेरणा प्रीति ने जोगसर थाने में पति देवराज आनंद और सास मीरा ठाकुर के खिलाफ दहेज प्रताड़ना की रिपोर्ट दर्ज कराई । एएसआई नवीन कुमार चौधरी को जांचकर्ता बनाया गया है । तातारपुर थाना क्षेत्र स्थित मायके में रह रही विवाहिता ने कहा है कि 25 फरवरी, 2015 को मुस्लिम स्कूल स्थित जैन धर्मशाला में धूमधाम से दोनों पक्षों की मौजूदगी में शादी हुई थी । शादी में पिता मणि श्याम झा औकात से ज्यादा करीब दस लाख रुपए खर्च किए थे । शादी के बाद द्विरागमन नहीं लिया गया । तीन साल तक मायके में रही । इस दौरान पति से पत्नी का सुख नहीं मिला । बिना द्विरागमन के ही सखीचंद घाट रोड स्थित ससुराल चले गए लेकिन वहां पर पति और सास बाइक एवं घरेलू सामान की मांगकर प्रताड़ित करने लगे । पति ने कहा कि तुमको हम कभी भी पत्नी के रूप में स्वीकार नहीं करेंगे और विधवा की जिंदगी जीना होगा । पति की बेरुखी और ससुराल में प्रताड़ना से तंग आ गई । शादी के पांच साल बाद भी पति के स्वभाव में कोई बदलाव नहीं आया । जोगसर थाने की पुलिस इस मामले में जांचकर सख्त कार्रवाई करने की तैयारी कर रही है ।

कासगंज में बिना सुरक्षा उपाय घर घर रीडिंग ले रहे मीटर रीडर
कोरोना संक्रमण के समय में बिजली विभाग के लिए मीटर रीडर के रूप में काम कर रहे दर्जनों कर्मचारी खुद को असुरक्षित महसूस कर रहे हैं । निजी फर्म ने इन मीटर रीडरों को एन-95 मास्क, दस्ताने और सेनेटाइजर उपलब्ध कराने से मना कर दिया है । ऐसे में मीटर रीडरों ने डीएम को पत्र लिखकर उनका बीमा व अन्य सुविधाएं मुहैया कराने की मांग की है ।

शनिवार को निजी फर्म फ्लूऐंट ग्रिड में का करने वाले कर्मचारी पंकज वार्ष्णेय ने कहा कि कोरोना संक्रमण के दौर में सभी मीटर रीडर खुद को असुरक्षित महसूस कर रहे हैं । उन्होंने फर्म से कर्मचारियों का बीमा कराने और उन्हें मास्क, सेनेटाइजर आदि सुविधाएं मुहैया कराने की मांग की थी । जिसे कंपनी के अधिकारियों ने मानने से साफ इन्कार कर दिया है । मीटर रीडर घरों पर जाकर बिजली विभाग के लिए बिलिंग करते हैं । इसके बाद सभी मीटर रीडरों ने डीएम चंद्र प्रकाश सिंह को पत्र लिखकर मांग की कि निजी फर्म को कर्मचारियों का बीमा कराने और सुविधाओं को दिलाने का आदेश दें । जिससे कर्मचारी खुद को सुरक्षित महसूस करते हुए फील्ड में काम करने जा सकें । डीएम को पत्र लिखने वालों में प्रमुख रूप से रामनरेश, हरिओम, अमित, हर्ष सक्सेना, संजीव कुमार, प्रेमवीर समेत दर्जनभर मीटर रीडर हैं ।
