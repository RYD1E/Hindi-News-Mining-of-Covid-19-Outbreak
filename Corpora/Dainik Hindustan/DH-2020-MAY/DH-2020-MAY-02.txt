
अमेरिका के बाद अब जापान भी Remdesivir के जरिए लड़ेगा कोरोना से जंग, इलाज में इस्तेमाल के लिए मंजूरी देने की तैयारी
कोरोना वायरस के खिलाफ जंग में एंटी वायरल दवा रेमडेसिवियर (रेमडेसिविर) काफी अहम हो गया है । अमेरिका समेत दुनिया की निगाहें अब इस दवा पर टिकी हैं । दरअसल रेमडेसिवियर के क्लिनिकल ट्रायल के तीसरे फेज में सकारात्मक परिणाम सामने आने के बाद इस दवा पर कई देशों का भरोसा बढ़ा है । अमेरिका ने जहां आपातकालीन स्थिति में रेमडेसिविर दवा का उपयोग करने की स्वीकृति प्रदान की है वहीं जापान ने भी रेमेडिसविर के लिए एक विशेष अनुमोदन प्रक्रिया शुरू कर दी है ।

यह भी पढ़ें:कोरोना वायरस संक्रमित मरीजों पर फैविपिराविर दवा के परीक्षण की मंजूरी, देश की पहली कंपनी बनी ग्लेनमार्क

दरअसल, रेमडेसिवियर एक एंटी वायरल दवा है, जिसे इबोला के इलाज के लिए बनाया गया था । इसे अमेरिकी फार्मास्युटिकल गिलियड साइंसेज द्वारा बनाया गया है । इसी साल फरवरी में यूएस नेशनल इंस्टीट्यूट ऑफ एलर्जी एंड इंफेक्शस डिसीज ने घोषणा की कि वह कोविड-19 के खिलाफ जांच के लिए रिमेडिसवायर का ट्रायल कर रहा है । बता दें कि इसी दवा ने सार्स और मर्स जैसे वायरस के खिलाफ एन‍िमल टेस्ट‍िंग में बेहतर परिणाम दिए थे । 

यह भी पढ़ें: कोरोना से जंग में कारगर है रेमडेसिवियर?

जापान के स्वास्थ्य मंत्रालय ने कोविड -19 के संभावित उपचार के रूप में एंटीवायरल ड्रग रेमेडिसविर के लिए एक विशेष अनुमोदन प्रक्रिया शुरू कर दी है । ब्लूमबर्ग के मुताबिक अनुमोदन प्रक्रिया लगभग एक सप्ताह में पूरी हो सकती है । जापान द्वारा यह कदम अमेरिकी नियामकों द्वारा कोविड -19 रोगियों में आपातकालीन उपयोग के लिए दवा को मंजूरी देने के बाद आया है । यदि इसे उपयोग के लिए मंजूरी दे दी जाती है, तो रेमेडिसवीर जापान में उपलब्ध पहली कोविड -19 उपचार दवा होगी ।
पश्चिम बंगाल के 10, तो गुजरात में अहमदाबाद समेत नौ जिले रेड जोन में; महाराष्ट्र में 14 रेड जोन जिले
केन्द्र सरकार ने पश्चिम बंगाल के 10 जिलों को रेड जोन की सूची में रखा है, इस तरह से देश में 130 क्षेत्र 'रेड जोन' की सूची में शामिल हो गए हैं । बंगाल के 10 जिले कोलकाता, हावड़ा, 24 परगना उत्तर, 24 परगना दक्षिण, मेदिनीपुर पश्चिम, मेदिनीपुर पूर्व, दार्जीलिंग, जलपाईगुडी, कलीमपोंग और मालदा रेड जोन की सूची में हैं ।

पश्चिम बंगाल के अलावा केवल चार राज्य ऐसे हैं जिन्हें 'डबल फीगर' वाले रेड जोन की सूची में रखा गया है । इनमें उत्तर प्रदेश के 19 क्षेत्र, महाराष्ट्र के 14, तमिलनाडु के 12 और दिल्ली के 11 क्षेत्र रेड जोन के अंतर्गत आते हैं, जबकि 15 राज्यों और केन्द्र शासित प्रदेश रेड जोन की सूची में नहीं आते ।

स्वास्थ्य एवं परिवार कल्याण मंत्रालय की सचिव प्रीति सूदन ने इस बात का खुलासा लिखे गए पत्र में किया है । स्वास्थ्य एवं परिवार कल्याण मंत्रालय के सचिव ने राज्यों और संघ शासित प्रदेशों के सभी मुख्य सचिवों को लिखे एक पत्र में कहा है कि प्रारंभिक रिपोर्ट के आधार पर इन जिलों को हॉटस्पॉट / रेड जोन/ ऑरेंज जोन और ग्रीन जोन निर्धारित किया गया है ।

विभिन्न मानदंडों के निर्धारण के आधार पर कोरोना वायरस संक्रमितों के आंकड़े बढ़ने पर विभिन्न क्षेत्रों को नामित किया गया । अत्यधिक तथ्यात्मक श्रेणियों के आधार पर जिलों का वर्गीकरण किया गया है जिनमें मामलों को देखते हुए, दोहरीकरण दर, परीक्षण और निगरानी प्रतिक्रिया को ध्यान में रखा गया है । उस जिले को ग्रीन जोन में रखा जाएगा, अगर वहां से अभी तक एक भी कोरोना वायरस के संक्रमण की पुष्टि नहीं हुई हो और जिले में पिछले 21 दिनों से कोरोना वायरस की कोई भी रिपोर्ट सामने नहीं आई हो ।       

गुजरात में अहमदाबाद समेत नौ जिले रेड जोन में
गुजरात में कुल 33 जिलों में से नौ को कोरोना संक्रमण के मामले में सर्वाधिक खतरनाक रेड जोन यानी लाल-क्षेत्र में रखा गया है । सरकारी सूत्रों ने बताया कि केंद्र सरकार की ओर से नए मामलों की संख्या, डब्लिंग दर आदि को ध्यान में रख कर तय प्रतिमानों के अनुरूप राज्य के नौ जिलों अहमदाबाद, वडोदरा, सूरत, गांधीनगर, भावनगर, बनासकांठा, आणंद, पंचमहाल और अरावल्ली को रेड जोन में रखा गया है । पांच जिलों मोरबी, पोरबंदर, अमरेली, जूनागढ़ ओर देवभूमि द्वारका को सबसे बेहतर ग्रीन जोन यानी हरे क्षेत्र में रखा गया है ।

मुख्यमंत्री विजय रुपाणी के गृह जिले राजकोट समेत शेष 19 जिलों को ऑरेंज जोन यानी नारंगी क्षेत्र में रखा गया है । ज्ञातव्य है कि गुजरात में अब तक कुल 4500 से अधिक मामले सामने आए हैं तथा 200 से अधिक की मौत हुई है, जबकि 600 से अधिक स्वस्थ भी हुए हैं । अकेले अहमदाबाद में 3000 से अधिक मामले ओर लगभग 150 मौतें हुई हैं । सूरत में 600 से अधिक मामले, 25 मौतें तथा वडोदरा में 25० से अधिक मामले और 17 मौतें हुई हैं ।

महाराष्ट्र में 14 रेड जोन जिले
केंद्र सरकार के दो सप्ताह के लिए लॉकडाउन बढ़ने की घोषणा के पूर्व शुक्रवार को महाराष्ट्र के मुख्यमंत्री मुख्यमंत्री उद्धव ठाकरे ने भी मुंबई और पुणे समेत अन्य रेड जोन से लॉकडाउन नहीं हटाने का संकेत दिया था । पहले की अधिसूचना के अनुसार, महाराष्ट्र में 14 रेड जोन जिले हैं, जबकि उत्तर प्रदेश में 19 जिले रेड जोन में हैं । महाराष्ट्र में रेड जोन में शामिल होने वाले जिलों में  मुंबई, मुंबई उपनगर, पुणे, ठाणे, पालघर, नासिक, नागपुर, सोलापुर, यवतमाल, औरंगाबाद, सतारा, धुले, अकोला, जलगांव हैं । महाराष्ट्र में 16 जिले ऑरेंज जोन में शामिल हैं । मुंबई-पुणे क्षेत्र जो देश का सबसे बड़ी औद्योगिक क्षेत्र है, मुंबई के आसपास मुंबई उपनगरीय, ठाणे, पालघर और पुणे  रेड जोन में है जबकि रायगढ़ जिला ऑरेंज जोन में है ।

कोरोना के साये में बिगड़ी श्वेत क्रांति की सेहत
भारत में हर दिन करीब 50 करोड़ लीटर दूध का उत्पादन होता है, इसमें से 20 करोड़ लीटर दूध किसान अपने इस्तेमाल के लिए खुद के पास रखता है, जबकि 10 करोड़ लीटर दूध विभिन्न सहकारी समितियों के माध्यम से बेचता है । शेष 20 करोड़ लीटर दूध को किसान सीधे   गली-मुहल्ले की चाय की दुकानों, होटलों, मिठाई बनाने वालों को बेचता है । इससे उसके रोजमर्रा के घरेलू खर्च निकलते हैं । यह किसी से छिपा नहीं है कि कोरोना महामारी के कारण ग्राहकों तक दूध की पहुंच प्रभावित हुई है । बाजार पूरी तरह बंद हैं । जाहिर है, जिस 20 करोड़ लीटर दूध पर किसानों की दैनिक आय टिकी थी, उसका बाजार अब साफ हो चुका है । मोटा अनुमान है कि बीते एक महीने में दुग्ध उत्पादक किसानों को करीब 60 अरब रुपये का घाटा लग चुका है । 
भारत में दुग्ध उत्पादन दुनिया का लगभग 20 फीसदी है । इस दूध का कोई 30 प्रतिशत हिस्सा हर दिन मिठाई, दही आदि में इस्तेमाल होता है । कुछ दूध का पाउडर बनता है । लगभग सात लाख करोड़ रुपये के सालाना व्यवसाय वाले दूध पर कोरोना की काली छाया ऐसी पड़ी है कि इससे देश में पौष्टिक आहार की उपलब्धता प्रभावित हुई है । आवारा मवेशियों की समस्या बढ़ी है । दूध के कारोबार में लगे करीब दस करोड़ लोगों के सामने जीविका और भोजन का संकट पैदा हो गया है । देश में दूध देने वाले करीब 12.53 करोड़ गाय-भैंस हैं और बगैर कमाई के इन मवेशियों का पेट भरना छोटे किसानों के लिए बेहद कठिन होता जा रहा है । 
उत्तर प्रदेश देश में सबसे ज्यादा किसानों और दूध देने वाले पशुओं का पालक राज्य है । फरवरी महीने तक यहां एक नंबर का दूध 40 से 50 रुपये प्रति लीटर था, जो आज 15 से 20 रुपये लीटर बड़ी मुश्किल से बिक रहा है । लॉकडाउन और उसी दौरान असमय बरसात के चलते फसल कटाई में देरी हो रही है, सो नया भूसा भी नहीं आ पा रहा । ऐसे में, मवेशियों को भरपेट चारा नहीं मिल पा रहा है । सनद रहे कि उत्तर प्रदेश पहले से ही आवारा पशुओं की समस्या से परेशान है और कोरोना की आपदा ने इस समस्या को दोगुना कर दिया है । 
पश्चिमी उत्तर प्रदेश के छोटे-छोटे गांवों में खोया बनाने की भट्ठियां लगी हैं, जो हर दिन कई हजार लीटर दूध लेती हैं । शामली-बागपत से चार बजे सुबह कई ट्रक-टेंपों चलते थे, जिनमें केवल खोये की टोकरियां लदी होती थीं । ऐसे सभी गांवों में इस समय सन्नाटा और भुखमरी की चहलकदमी है । उधर, पंजाब और हरिद्वार के पास दूध बहा देने की भी खबरें हैं । झारखंड में सामान्य दिनों में दूध की खरीदी एक लाख पैंतीस हजार लीटर होती है, जो आज घटकर 70 से 72 हजार लीटर रह गई है । लॉकडाउन होने से पशु आहार, कुट्टी, चोकर, दाना के न केवल दाम बढे़ हैं, इनका मिलना भी मुश्किल हो गया है । सबसे ज्यादा परेशानी तो तब हो रही है, जब मवेशी बीमार पड़ रहे हैं ।
हालांकि कुछ राज्यों ने डेयरी उद्योग के लिए कई सकारात्मक कदम भी उठाए हैं, जैसे कर्नाटक सरकार ने अन-बिके दूध को शहरी गरीबों में नि:शुल्क बांटने के लिए 200 करोड़ की योजना लागू की है । महाराष्ट्र में सहकारी समितियों को प्रति दिन दस लाख लीटर दूध को पाउडर में बदलने की परियोजना के लिए 180 करोड़ रुपये जारी किए गए हैं । बिहार में आंगनबाड़ी के जरिए दूध पाउडर बांटा जा रहा है । उत्तराखंड सरकार ने भी बीस हजार आंगनबाड़ी के जरिए ढाई लाख बच्चों को दिन में दो बार दूध बंटवाने का काम शुरू किया है । 
भारत में कुपोषित बच्चों की संख्या करोड़ों में है, यहां दूध का फेंका जाना बहुत चिंताजनक है । सरकार को इन दुग्ध उत्पादकों की सुध लेनी चाहिए । पंचायत स्तर पर दूध खरीदकर कुपोषित बच्चों, आंगनबाड़ी, मिड-डे मील में इस्तेमाल करना एक अच्छा तरीका हो सकता है । ग्रामीण स्तर पर शुद्ध घी बनाना भी फायदेमंद होगा । घी की हर समय मांग रहती है, इसे बनाने के लिए किसी मशीन की जरूरत भी नहीं होती और घी को लंबे समय तक घर में भी सुरक्षित रखा जा सकता है । किसी भी प्रकार के नुकसान से बचने की कोशिश करने के साथ ही आज यह मानवीयता साबित करने का समय है । हमारे जीवन संघर्ष को आसान बनाने वाले श्वेत क्रांति के हमारे भागीदार पालतू मवेशी हमारी ओर उम्मीद से देख रहे हैं ।

कोरोना से युद्ध को आज घर - घर होगा यज्ञ
महामारी कोरोना से युद्ध व वातावरण शुद्ध करने के लिए रविवार को आर्य समाज के लोगों के घरों में यज्ञ का आयोजन होगा । इसका आयोजन एक ही समय में सुबह साढ़े नौ से साढ़े दस बजे के बीच होगा । बिहार राज्य आर्य प्रतिनिधि सभा के मंत्री डॉ. व्यासनंदन शास्त्री ने बताया कि सभा के प्रधान सुरेशचन्द्र आर्य व मंत्री प्रकाश आर्य ने घर- घर यज्ञ करने की अधिसूचना जारी की है । ऐसे में सभी आर्य समाज, आर्य संस्थाएं व सदस्य अपने-अपने घरों में कोरोना से देश व समाज को बचाने के लिए यज्ञ करेंगे । उन्होंने बताया एक घंटे तक हर घर में हवन चलेगा । इससे कोरोना को दूर भगाने में मदद मिलेगी ।

मौसम में उतार-चढ़ाव से सांस के मरीज बढ़े
एक माह से रुक-रुककर हो रही बारिश व ओलावृष्टि के चलते वैशाख माह में भी ठंड का अहसास हो रहा है । तापमान में उतार-चढ़ाव से लोगों की सेहत पर असर पड़ रहा है । सबसे अधिक सांस जनित बीमारी के पीड़ित मरीज परेशान हैं । इसकी चपेट में बच्चे व बुजुर्ग आ रहे हैं । सांस की समस्या से हर दिन सौ से अधिक मरीज इलाज के लिए एसकेएसीएच के ओपीडी व इमरजेंसी वार्ड में पहुंच रहे हैं ।

लॉकडाउन के बाद भी शनिवार को चार सौ से अधिक मरीजों ने रजिस्ट्रेशन कराया । इनमें सौ से अधिक सर्दी-खांसी व सांस की समस्या से पीड़ित थे । इनमें एक दर्जन मरीज को भर्ती कर लिया गया है । एसकेएसीएच के मेडिसिन विभाग के डॉ. विजय कुमार राय ने बताया कि मौसम में उतार-चढ़ाव से लोगों की सेहत बिगड़ रही है । अप्रैल-मई में तापमान बढ़ने के बजाय सामान्य से कम है । इससे कैंसर, हार्ट, शुगर व बीपी के मरीजों को परेशानी हो रही है । ब्रेन हेमरेज की समस्या भी आ रही है । लोग सतर्क रहें । दवा का सेवन करते रहें । किसी प्रकार की समस्या होने पर जल्द डॉक्टर से सलाह लें । रात में कुलर व एसी में नहीं सोएं । बच्चे को भी साफ-सुथरी जगहों पर रखें । पौष्टिक आहार लें ।

कोरोना लॉकडाउन के चलते बेरोजगारी दर एक माह में तेजी से बढ़ी
कोरोना महामारी के कारण किए गए लॉकडाउन से देश में बेरोजगारी तेजी से बढ़ी है । सेंटर फॉर मॉनिटरिंग इंडियन इकोनॉमी (सीएमआईई) की सर्वे रिपोर्ट के अनुसार, अप्रैल, 2020 में बेरोजगारी दर 14.8% बढ़कर 23.5% पर पहुंच गई । मार्च महीने में भी बेरोजगारी दर में 8.7% का इजाफा हुआ था ।

सर्वे के मुताबिक, देश भर में बेरोजगारी के मामले में केंद्र शासित प्रदेश पुडुचेरी शीर्ष पर है । यहां बेरोजगारी दर 74.6% बढ़कर 75.8% पर पहुंच गई है । वहीं, राज्यों में 49.8% के साथ तमिलनाडु दूसरे और 47.1% के साथ झारखंड तीसरे स्थान पर है । वहीं, देश में सबसे कम बेरोजगारी दर पंजाब में दर्ज की गई है । यहांं पर बेरोजगारी की दर महज 2.9 फीसदी है । इसके बाद छत्तीसगढ़ और तेलंगाना जैसे राज्य में क्रमश: 3.4 प्रतिशत और 6.2 प्रतिशत की दर से बेरोजगारी है ।

वहीं, गांवों के मुकाबले शहरी क्षेत्रों में बेरोजगारी की स्थिति ज्यादा भयावह है । सर्वे के मुताबिक अप्रैल, 2020 में शहरी क्षेत्र में बेरोजगारी दर 24.95% रही है । वहीं, ग्रामीण क्षेत्र में बेरोजगारी दर 22.89% रही है ।

अगर मार्च से तुलना की जाए तो अप्रैल में शहरी क्षेत्र में बेरोजगारी दर 15.6% और ग्रामीण क्षेत्र में 14.44% ज्यादा रही है । मार्च में बेरोजगारी दर शहरी क्षेत्र में 9.35% और ग्रामीण क्षेत्र में 8.45% रही थी
