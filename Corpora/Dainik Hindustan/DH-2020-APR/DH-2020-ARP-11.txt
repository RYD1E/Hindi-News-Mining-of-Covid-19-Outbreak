UP में कोरोना वायरस के मामले बढ़कर हुए 452, अबतक हुई पांच लोगों की मौत
उत्तर प्रदेश में कोरोना वायरस से संक्रमित लोगों की संख्या शनिवार को बढ़कर 452 हो गई । स्वास्थ्य विभाग की ओर से शाम को जारी बुलेटिन में बताया गया कि 19 और मामले सामने आए हैं । बुलंदशहर जिले में कोरोना वायरस से एक मौत की खबर है । अपर मुख्य सचिव (गृह) अवनीश कुमार अवस्थी ने बताया कि प्रदेश में संक्रमण के कुल मामलों में से 254 जमात से जुड़े हैं । प्रदेश में कोरोना वायरस से अब तक पांच लोगों की मौत हुई है । ये मौतें बस्ती, मेरठ, वाराणसी, बुलंदशहर और आगरा में हुई ।

बुलेटिन में बताया गया कि आगरा में 92, गौतमबुद्ध नगर में 64, मेरठ में 48, लखनऊ में 32, गाजियाबाद में 27, सहारनपुर में 21, शामली में 17, बुलंदशहर और फिरोजाबाद में 11-11 और सीतापुर में 10 मामले सामने आए । बुलेटिन में बताया गया कि बस्ती, कानपुर और वाराणसी में 9-9 मामले सामने आए । अमरोहा में सात, हापुड़ महाराजगंज, प्रतापगढ़, रामपुर और बरेली में छह-छह, गाजीपुर और बागपत में पांच-पांच, आजमगढ़, हाथरस, मुजफ्फरनगर, जौनपुर और लखीमपुर खीरी में चार-चार मामले सामने आए हैं । बुलेटिन के अनुसार अब तक 45 लोग ठीक हो चुके हैं ।

देश में कोरोना के 7529 मरीज

भारत में विदेशी नागरिकों सहित कोरोना वायरस महामारी से संक्रमित होने वालों की संख्या शनिवार (11 अप्रैल) को बढ़कर 7529 हो गई है । केंद्रीय स्वास्थ्य मंत्रालय के संयुक्त सचिव लव अग्रवाल ने संवाददाता सम्मेलन में यह जानकारी दी । मंत्रालय ने शनिवार को जारी आंकड़ों में कहा कि देश में कोविड-19 संक्रमण के चलते 242 मौतें हुई हैं और वर्तमान में कुल 6634 व्यक्ति महामारी से संक्रमित हैं । वहीं, पिछले 24 घंटे में कोरोना के 768 नए मामले सामने आए हैं, जबकि 36 लोगों को इस वायरस की वजह से अपनी जान गंवानी पड़ी है और 653 (1 माइग्रेटेड) मरीज अब तक इस बीमारी से ठीक हो चुके हैं ।

दुनिया में मरने वालों की संख्या एक लाख के पार

कोरोना वायरस महामारी के चलते दुनियाभर में मरने वाले लोगों की संख्या एक लाख को पार कर गई है । यह शनिवार को बढ़ कर 1,04,925 हो गई । चीन में पिछले साल दिसंबर में इस वायरस के पनपने के बाद से अब तक दुनिया के 193 देशों और क्षेत्रों में एक लाख से अधिक लोगों की मौत के साथ ही संक्रमण के 17,27,171 से अधिक मामले दर्ज किए गए हैं । कोरोना से विश्व में सर्वाधिक मौत अमेरिका में हुई है । यहां 18,883 लोगों की जान गई है ।
कोरोना वायरस : यूपी में 200 जमाती अचानक गायब, इनके संपर्क में रहे 300 लोगों के मोबाइल ऑफ
उत्तर प्रदेश में कोरोना संक्रमण को रोकने में जुटे पुलिस व प्रशासन के लिए जमाती बड़ी मुसीबत बने हुए हैं । अब तक लखनऊ में रहे 200 से अधिक जमाती अचानक गायब हो गए हैं । सबके मोबाइल स्विच ऑफ तो हैं । इन जमातियों के सम्पर्क में रहे करीब 300 लोगों ने भी अपने मोबाइल ऑफ कर लिए हैं । क्राइम ब्रांच अब कुछ नए नम्बरों को सर्विलांस पर लेकर इनके बारे में ब्योरा जुटा रही है । कैसरबाग, सदर, वजीरगंज, मड़ियांव, सआदतगंज, गोमतीनगर समेत कई अन्य इलाकों में रहने इन जमातियों में अधिकतर दिल्ली की जमात में शामिल हुए थे ।

काकोरी, गोमतीनगर और कैसरबाग की मस्जिदों में 24 विदेशी नागरिक मिले थे । ये सभी लखनऊ से बाहर के थे और दिल्ली की जमात में शामिल होकर यहां आ गए थे । इनके पकड़ में आने के बाद जमातियों का पता लगाने के लिये 700 से ज्यादा मोबाइल नम्बर सर्विलांस पर लिये गए थे । सर्विलांस से ही कई जमातियों के बारे में पता लगा था, फिर कई मस्जिदों व मदरसों में छापे मारकर जमातियों को क्वारंटीन कराया गया था । इनमें एक के बाद एक कई जमाती कोरोना संक्रमित निकले । फिर पुलिस कमिश्नर सुजीत पाण्डेय ने क्राइम ब्रांच की टीम को जमातियों व सम्पर्कियों का ब्योरा जुटाने को कहा ।

तीन दिन में 200 नम्बर बंद
क्राइम ब्रांच के साथ ही एसटीएफ की सर्विलांस टीम भी जमातियों पर नजर रखने लगी । कॉल डिटेल के आधार पर पुलिस ने जमाती व परिवारीजनों से पूछताछ शुरू की । कई जमातियों ने लोकेशन को लेकर झूठ भी बोला । पुलिस ने उनकी लोकेशन बताकर सच बोलने को कहा तो भी कई जमातियों ने सही जवाब नहीं दिये । पुलिस ने क्वारंटीन किये जमातियों के परिवारीजनों से भी कई सवाल किये कि ये कब दिल्ली गए थे । लौटने के बाद कितने लोगों के सम्पर्क में रहे । पुलिस की पूछताछ बढ़ने लगी तो क्वारंटीन किये जाने के डर से तीन दिन में 200 से ज्यादा नम्बर अब बंद हो गए ।

नये मोबाइल का इस्तेमाल करने लगे
सर्विलांस से ही पुलिस को पता चला कि कई जमाती व इनके सम्पर्क में आने वालों ने मोबाइल बदल लिया और उसमें किसी दूसरे का सिम लेकर डाल लिया । यह भी सामने आ रहा है कि कुछ लोगों ने पुराने लखनऊ में परिचितों की दुकान से नए मोबाइल ले लिये है । पुलिस इसकी भी पड़ताल कर रही है ।
इन स्थानों के सबसे ज्यादा नम्बर सर्विलांस पर
सदर बाजार, कसाईबाड़ा, फूलबाग, नजरबाग, वजीरगंज, चौक, सआदतगंज, मड़ियांव आईआईएम रोड, अमीनाबाद, खदरा

दिल्ली में भर्ती जमातियों के करीबियों पर भी नजर
पुलिस कमिश्नर सुजीत पाण्डेय ने बताया कि जमातियों का पूरा ब्योरा आ गया है । कुछ ब्योरा और मिलना बाकी है । दिल्ली में हुई जमात में शामिल होने गए लखनऊ के 18 लोग अभी वहीं क्वारंटीन है । टीम परिवारीजनों के सम्पर्क में है । यह मानीटरिंग लगातार हो रही है कि दिल्ली से कोई जमाती यहां आ तो नहीं गया है ।
