कोरोना को अल्लाह की सजा बताकर नोटों से नाक और मुंह साफ कर Video जारी करने वाला गिरफ्तार
कोरोना वायरस को अल्लाह की सजा बताकर नोटों से नाक और मुंह साफ करने का वीडियो बनाना एक शख्स को महंगा पड़ गया । नासिक पुलिस ने उस शख्स की पहचान कर गुरुवार को उसे गिरफ्तार किया है । नासिक पुलिस ने खुद ट्वीट कर इस बात की जानकारी दी । उन्होंने अपने ट्वीट में बताया कि नासिक ग्रामीण पुलिस (महाराष्ट्र ग्रामीण) की तरफ से अभियुक्त के खिलाफ कानूनी कार्रवाई की गई है और वह पुलिस की हिरासत में है ।

गौरतलब है कि एक वीडियो में शख्स दिखाई दे रहा है जो पांच सौ के कुछ नोटों से वह अपनी नाक और मुंह को साफ कर रहा है । इस वीडियो में वह यह कहता हुआ दिखाई दे रहा है- “कोरोना जैसी बीमारी का कोई इलाज नहीं है क्योंकि यह अल्लाह की सजा है, आप लोगों के लिए ।”
देश में तेजी से बढ़े कोरोना के मामले

गौरतलब है कि संक्रमण का केंद्र बन चुके दिल्ली स्थित निजामुद्दीन मरकज के तबलीगी जमात में हाल में शामिल हुए देशभर के करीब 9000 लोगों की पहचान कर क्वारंटाइन किया जा चुका है । स्वास्थ्य मंत्रालय के मुताबिक देश भर में मिले 1965 पॉजिटिव केस में से 400 निजामुद्दीन मरकज से जुड़े हुए हैं । 

ये भी पढ़ें: पुलिस से छिप रहे तबलीगी जमात के मुखिया मौलाना साद ने जारी किया ऑडियो, कहा- मैंने खुद को क्वारंटाइन में रखा, सभी मानें डॉक्टरों की सलाह

देश भर में तबलीगी जमात के जो 9000 लोगों की पहचान की गई है, उनमें से 1300 लोग विदेशी हैं । स्वास्थ्य मंत्रालय के संयुक्त सचिव लव अग्रवाल के मुताबिक बीते 24 घंटे में कोरोना के 328 नए मामले सामने आए हैं । से संक्रमित 12 लोगों की जान गई है । साथ ही उन्होंने यह भी बताया है कि 151 लोग स्वस्थ हो चुके हैं ।

लव अग्रवाल ने एक तबलीगी जमात से जुड़े लोगों के कोरोना संक्रमण का आंकड़ा पेश करते हुए बताया कि तमिलनाडु से 173, राजस्थान से 11, अंडमान निकोबार से 9, दिल्ली से 47, तेलंगाना से 33, आंध्र प्रदेश से 67, असम से 16, जम्मू-कश्मीर से 22 और पुदुचेरी से दो पॉजिटिव केस मिले हैं ।

कोरोना वायरस देश में काफी तेजी से बढ़ा है और यह गुरुवार तक दो हजार के करीब पहुंच गया है, जबकि मरने वालों की संख्या बढ़कर 50 हो गई । कोरोना वायरस के मामलों में इजाफे के लिहाज से एक दिन में अब तक की सबसे अधिक बढ़ोतरी दर्ज की गई है और 328 मामले दर्ज किए गए ।

आपको बता दे कि निजामुद्दीन मरकज में एक मार्च से 15 मार्च तक तबलीगी जमात के एक कार्यक्रम में बड़ी संख्या में लोगों ने भाग लिया था । निजामुद्दीन पश्चिम में तबलीगी जमात में हिस्सा लेने वाले छह लोगों की तेलंगाना में, एक की गुजरात में और जम्मू कश्मीर में एक व्यक्ति की मौत भी हो गई है ।
चीन में कोरोना के 35 नए मामले, छह लोगों की मौत; मरनेवालों की संख्या 3,318
चीन में कोरोना वायरस संक्रमण के 35 और मामले दर्ज किए गए, जिससे इस महामारी के मामलों की संख्या बढ़कर 3,318 हो गई है । इस वायरस से सबसे अधिक प्रभावित हुबेई प्रांत में बुधवार (1 अप्रैल) को छह और लोगों की मौत होने की पुष्टि हुई । अधिकारियों ने बृहस्पतिवार (2 अप्रैल) को यह जानकारी दी ।

चीन के राष्ट्रीय स्वास्थ्य आयोग (एनएचसी) ने अपनी दैनिक रिपोर्ट में बताया कि हुबेई प्रांत में बुधवार को 37 संदिग्ध नए मामले भी सामने आए है । रिपोर्ट में बताया गया है कि 35 नये मामले जो सामने आए है, उनमें संक्रमित लोग बाहर की यात्रा करके आये थे और इस तरह विदेश से संक्रमण के मामलों की संख्या 841 हो गई है ।

अमेरिका में कोरोना से 5116 लोगों की मौत, मरीजों की तादाद 2 लाख 15 हजार के पार

हालांकि बुधवार को प्रांत में इस बीमारी से छह लोगों की मौत हुई है । आयोग ने कहा कि सभी संदिग्ध मामलों में लोगों को पृथक रखा गया है । हुबेई प्रांत में 1,132 मरीजों का विभिन्न अस्पतालों में इलाज चल रहा है, जिनमें से 280 लोगों की हालत गंभीर और 120 अन्य की हालत काफी गंभीर बनी हुई है । सरकारी समाचार एजेंसी शिन्हुआ की रिपोर्ट के अनुसार हुबेई में अब तक कोरोना वायरस के 67,802 मामलों की पुष्टि हुई है जिनमें से वुहान के 50,007 मामले भी शामिल हैं ।

वहीं, स्पेन में कोरोना वायरस के संक्रमण से मरने वालों की संख्या बृहस्पतिवार (2 अप्रैल) को 10,000 के पार पहुंच गई । सरकार ने बताया कि पिछले 24 घंटे में देश में 950 और लोगों की मौत हो गई जिसके बाद मृतकों की संख्या 10,003 पहुंच गई है । इटली के बाद स्पेन में इस वायरस से सबसे अधिक लोगों की मौत हुई है ।

दूसरी ओर, यूरोप में कोरोना वायरस संक्रमण के पांच लाख से अधिक मामलों की पुष्टि हुई है ।आधिकारिक सूत्रों के आधार पर समाचार एजेंसी एएफपी की गणना के मुताबिक इस महाद्वीप में कोरोना वायरस के 508,271 मामले दर्ज किए गए हैं और 34,571 लोगों की मौत हुई है । दुनियाभर में वायरस के 9,40,815 मामले सामने आये हैं और 47,836 लोगों की मौत हुई है ।
दिल्ली में आज और बढ़ेगी कोरोना पॉजिटिव मरीजों की संख्या, अभी तक 700 लोग अस्पतालों में भर्ती : सत्येंद्र जैन
दिल्ली के स्वास्थ्य मंत्री सत्येंद्र जैन ने गुरुवार को बताया कि राजधानी में COVID-19 वायरस से संक्रमित और संदिग्ध मरीज मिलाकर कुल 700 लोग दिल्ली के विभिन्न अस्पतालों में भर्ती हैं ।

सत्येंद्र जैन ने कहा कि दिल्ली में बुधवार शाम तक कोरोना वायरस के 152 पॉजिटिव केस हैं । इसमें से 53 केस मरकज के हैं । दिल्ली में कल 32 लोगों का आंकड़ा बढ़ा है, जिसमें 29 लोग निजामुद्दीन में तबलीगी जमात कार्यक्रम में शामिल हुए थे । दिल्ली में अभी 700 के करीब कोरोना पॉजिटिव और संदिग्ध मामले हैं । आज भी काफी लोगों की रिपोर्ट आएगी, जिसके बाद मामले और बढ़ने की आशंका है । इनमें मरकज के लोग ही ज्यादा हैं । 


मेडिकल स्टाफ के लिए होटल में व्यवस्था

सत्येंद्र जैन ने बताया कि दिल्ली सरकार ने डॉक्टर और हेल्थ केयर स्टाफ के लिए परिवारों को कोरोना संक्रमण से बचाने के लिए पूर्वी दिल्ली में होटल लीला को बुक कर लिया है । इसमें गुरु तेग बहादुर अस्पताल और राजीव गांधी सुपर स्पेशलिटी अस्पताल के मेडिकल स्टाफ के लिए यहां ठहरने की व्यस्था होगी ।

जैन ने कहा कि हम पूरे स्टाफ के लिए हम पांच सितारा होटल ताज से कैटरिंग करवा रहे हैं । मैं आपको बताना चाहता हूं कि ताज वाले मुफ्त में पूरी कैटरिंग करने को तैयार हो गए हैं । वो मरीजों को भी मुफ्त में खाना देंगे ।

बाड़ा हिंदू राव अस्पताल से डॉक्टर और नर्सों के रिजाइन करने की खबरों पर स्वास्थ्य मंत्री ने कहा कि एमसीडी के किसी भी अस्पताल को अभी कोरोना वायरस के मरीजों के इलाज के काम में नहीं लगाया गया है । वह पहले से ही परेशान हो रहे हैं । दिल्ली सरकार के अस्पताल ही कोरोना का इलाज कर रहे हैं । वहां के डॉक्टर और नर्सों ने ऐसा कुछ नहीं कहा है । यह तो युद्ध का समय है । युद्ध के समय पर युद्ध से पहले ही आप ऐसी बात कर रहे हैं । हो सकता है यह अफवाह भी हो ।

बता दें कि, केंद्रीय स्वास्थ्य और परिवार कल्याण मंत्रालय के अनुसार, बीते 12 घंटों में कोरोना वायरस के मामलों में 131 की बढ़त हुई है । इसके साथ ही भारत में कोरोना वायरस के मामलों की संख्या बढ़कर 1965 हो गई है । इनमें 1764 लोग अभी संक्रमित हैं, जबकि 151 के ठीक होने के बाद उन्हें अस्पतालों से छुट्टी दे दी गई है और 50 मौतें शामिल हैं । 

निजामुद्दीन मरकज खाली, 2361 लोग निकाले गए

ज्ञात हो कि दिल्ली के निजामुद्दीन मरकज को बुधवार को खाली कराकर यहां से कुल 2361 लोगों को निकाला गया था । इसके बाद दिल्ली के उप-मुख्यमंत्री मनीष सिसोदिया ने बुधवार को बताया था कि निजामुद्दीन के आलमी मरकज में 36 घंटे का सघन अभियान चलाकर सुबह चार बजे पूरी बिल्डिंग को खाली करा लिया गया । इस इमारत में कुल 2361 लोग बाहर निकाले गए जिनमें से 617 को अस्पतालों में और बाकी को अलग-अलग क्वारंटीन में भर्ती कराया गया है । सिसोदिया ने लॉकडाउन में सभी से सहयोग की अपील करते हुए कहा कि करीब 36 घंटे के इस अभियान में मेडिकल स्टाफ, प्रशासन, पुलिस और डीटीसी स्टाफ सबने मिलकर तथा अपनी जान जोखिम में डालकर काम किया । इन सबको दिल से सलाम । गौरतलब है कि निजामुद्दीन की तबलीगी मरकज में तबलीगी समाज का कार्यक्रम था जिसमें बड़ी संख्या में लोग जमा हुए थे । बाद में यहां से लोग देश के विभिन्न राज्यों में गए जिससे कोरोना वायरस का संक्रमण बड़े पैमाने पर फैलने का खतरा उत्पन्न हो गया है । 
