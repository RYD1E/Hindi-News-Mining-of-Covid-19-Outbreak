अयोध्या: 80 कोरोना जांच रिपोर्ट के आने का इंतजार
 अयोध्या जिले से कोरोना की जांच के लिए भेजे जाने वाले रक्त नमूने की रिपोर्ट के आने में अब 48 घंटे से अधिक का समय लग रहा है । स्थिति यह है कि 23 व 24 अप्रैल को भेजे गए 80 रक्त नमूनों की जांच रिपोर्ट अब तक  यहां नहीं पहुंची है । जांच के लिए भेजे गए नमूनों मे 30 नमूने कोरोना पाजिटिव पाई गई महिला का इलाज करने वाले चिकित्सक, संजाफी हास्पिटल के कर्मचारियों व कोरोना पाजिटिव महिला के परिवार के सदस्यों के हैं । 

शनिवार को सिविल लाइन स्थित होटल में क्वारन्टीन किए गए कोरोना पाजिटिव महिला से सम्बन्धित 10 कोरोना संदिग्धों के ब्लड सैम्पल जांच के लिए भेजे गए । शनिवार को मेडिकल कालेज से छह व सीएचसी मसौधा से तीन ब्लड सैम्पल कोरोना जांच के लिए भेजे गए । सीएचसी मसौधा में शनिवार को पांच नए कोरोना संदिग्धों को क्वारन्टीन किया गया ।
 
कोरोना पाजिटिव महिला का स्वास्थ्य ठीक, फिर से भेजेंगे नमूना
नोडल अधिकारी डा.अजय मोहन ने बताया कि पूरे प्रदेश से जांच के लिए नमूने भेजे जाने के कारण प्रयोगशाला से जांच रिपोर्ट मिलने मे देरी हो रही है । उन्होंने बताया कि उपचार के लिए सुलतानपुर भेजी गई कोरोना पाजिटिव महिला का स्वास्थ्य ठीक है । 48 घंटे बाद उसका ब्लड सैम्पल दोबारा जांच के लिए भेजा जाएगा ।  
कोरोना वायरस: फ्रांस में कोविड-19 से मरने वालों की संख्या हुई 22,245
फ्रांस में कोरोनोवायरस के कारण और 389 मौतें दर्ज की गई हैं । इन आंकड़ों के साथ देश में इस संक्रमण से मरने वाले लोगों की संख्या 22,245 हो गई है, जो कि संयुक्त राज्य अमेरिका, इटली और स्पेन के बाद दुनिया का चौथा सर्वाधिक आंकड़ा है । यह जानकारी डायरेक्टर जनरल ऑफ हेल्थ जेरोम सालोमोन ने महामारी को लेकर होने वाले प्रतिदिन के कांफ्रेंस में दी । समाचार एजेंसी सिन्हुआ की शुक्रवार की रिपोर्ट के अनुसार, कोविड-19 के बढ़ते मामलों में दैनिक आधार पर 1.8 प्रतिशत की वृद्धि हुई है, जो गुरुवार के 2.4 प्रतिशत के मुकाबले और बुधवार को 2.6 प्रतिशत के मुकाबले कम है ।

अस्पताल में भर्ती होने के आंकड़ों ने धीमी और स्थिर गिरावट की सूचना दी है, जिससे देखभाल करने वालों को राहत मिली है । आईसीयू में मरीजों की संख्या 4870 से गिर अब 183 रह गई है, जो कि देश के मूल 5000 बेड की क्षमता के हिसाब से काफी कम है । उत्साहजनक संकेतों के बावजूद सालोमोन ने चेतावनी देते हुए कहा, “वायरस का संक्रमण अभी उच्च स्तर पर बना हुआ है ।”

उन्होंने कहा, “हमें 11 मई तक वायरस के प्रसार को न्यूनतम स्तर तक पहुंचाने के लिए अपने सामूहिक प्रयासों को जारी रखना है । डी-कनफिनमेंट को सफल करने के लिए हमें प्रतिबंधों और सामाजिक दूरी का सख्ती से पालन करते हुए एक साथ सफल होना होगा ।” फ्रेंच स्कूल ऑफ पब्लिक हेल्थ (ईएचईएसपी) द्वारा गुरुवार को प्रकाशित एक शोध में कहा गया है कि लॉकडाउन के एहतियात से फ्रांस में 60,000 लोगों की मौतों को रोका जा सकता है ।

भारत की बात करें तो कोरोना वायरस के मामले यहां लगातार बढ़ते जा रहे हैं । भारत में कोविड-19 मरीजों की संख्या शनिवार सुबह बढ़कर 24 हजार के पार पहुंच गई । इसके अलावा 775 लोगों की मौत हो चुकी है । स्वास्थ्य मंत्रालय के ताजा आंकड़ों के अनुसार, भारत में कोरोना वायरस मरीजों की संख्या 24,506 हो गई है । इसमें अब तक 5063 मरीज अस्पताल से डिस्चार्ज हो चुके हैं । देश में बीते 12 घंटों में 52 मौतें हुई हैं । इसके अलावा यहां 1054 नए मामले सामने आ चुके हैं । महाराष्ट्र में कोरोना के 6817 मरीज मिल चुके हैं । इसमें से 840 ऐसे हैं, जो पूरी तरह से ठीक हो चुके हैं । वहीं, 301 लोगों की मौत हुई है । गुजरात में 2815 मरीज सामने आए हैं । इसमें 265 लोगों ठीक हुए हैं । वहीं, 127 लोगों की मौत हुई है । राष्ट्रीय राजधानी दिल्ली की बात करें तो अब तक कोविड-19 के 2514 मरीज पाए जा चुके हैं । 857 लोग ठीक हो चुके हैं । वहीं, 53 की मौत हुई है ।
यूरोप में कोरोना संक्रमण से 1 लाख 20 हजार से ज्यादा की मौत, जानिए बाकी देशों का हाल
यूरोप में कोरोना लगातार कहर बनकर टूट रहा है । यहां पर कोरोना संक्रमण से मरने वालों का आंकड़ा 1 लाख 20 हजार के पार पहुंच गई है । इनमें से इस महामारी से ज्यादातर लोगों की मौत इटली, फ्रांस, स्पेन और ब्रिटेन में हुई है । आधिकारिक आंकड़ों के आधार पर शनिवार को एएफपी की तरफ से की गई गणना के अनुसार इस महामारी से सबसे बुरी तरह से प्रभावित यूरोप महाद्वीप में 1,20,140 लोगों की मौत हुई है और इसके 13,44,172 मामले सामने आए हैं ।

इटली में कोरोना वायरस से सबसे अधिक 25,969 लोगों की मौत हुई है । इसके बाद स्पेन में 22,902, फ्रांस में 22,245 और ब्रिटेन में 19,506 लोगों को इस वायरस के कारण अपनी जान गंवानी पड़ी है ।

स्पेन में कोरोना वायरस से 378 और लोगों की मौत

स्पेन में कोरोना वायरस संक्रमण से शनिवार को और 378 लोगों की मौत हो गई । सरकार ने यह जानकारी देते हुए बताया कि देश में 4 सप्ताह में कोरोना वायरस से एक दिन में मरने वालों की यह सबसे कम संख्या है । स्पेन में इस महामारी से मरने वाले लोगों की कुल संख्या 22,902 पहुंच गई है । दुनिया में अमेरिका और इटली के बाद स्पेन इस वायरस से तीसरा सबसे अधिक प्रभावित देश है ।
 एशिया में कमजोर हुआ कोरोना, अमेरिकी राज्यों ने ढील देना शुरू किया

सिंगापुर में कोरोना वायरस संक्रमण के 618 नए मामले

सिंगापुर में शनिवार को कोरोना वायरस संक्रमण के 618 नए मामले सामने आने के साथ ही संक्रमितों की संख्या 12,693 तक पहुंच गई । मीडिया में आई खबरों के मुताबिक, देश में अब तक कोविड-19 के 12 मरीजों की मौत हो चुकी है । नए मामलों में से अधिकतर विदेशी श्रमिकों के लिए बने शयनगृहों (डोरमिटरी) में रहने वाले कार्य परमिट धारकों से संबंधित हैं । इनमें भारतीय नागरिक भी शामिल हैं जोकि निर्माण क्षेत्र में मजदूरी करते हैं ।

ऐसे करीब 25 शयनगृह को क्वारंटाइन क्षेत्र अधिसूचित किया जा चुका है, जहां विदेशी श्रमिक रहते हैं । वर्तमान में सिंगापुर कोरोना वायरस के प्रसार की रोकथाम के 'सर्किट ब्रेकर' (बीमारी के दुष्चक्र को तोड़ने के लिये लगाई गई पाबंदियां) की अवधि से गुजर रहा है । यह अवधि चार मई को खत्म होने जा रही थी लेकिन अब यह चार जून तक जारी रहेगी । ऐसे में सभी गैर-जरूरी प्रतिष्ठानों को बंद रखने और निवासियों को घरों में ही रहने के आदेश दिए गए हैं । लोगों को केवल दैनिक जरूरतों का सामान आसपास से ही खरीदने के लिए कहा गया है ।

इटली में चार मई को लॉकडाउन पाबंदियों में ढील

कोरोना वायरस से बुरी तरह प्रभावित इटली चार मई को लॉकडाउन पाबंदियों में ढील देगा । महामारी के लिए सरकार के आयुक्त डोमनिको अरकुरी ने कहा कि देश में नर्सिंग होम में मुफ्त मास्क का वितरण भी किया जाएगा । उन्होंने कहा कि इसके अलावा सरकारी अधिकारियों, परिवहन कर्मचारियों और पुलिसकर्मियों को भी निशुल्क मास्क वितरित किये जाएंगे ।

उन्होंने कहा कि इटली में लाखों लोगों को चार मई को अपने कार्यस्थलों पर लौटने की अनुमति दी जायेगी । इस दिन लॉकडाउन पाबंदियों में ढील दी जाएगी । गौरतलब है कि यूरोप महाद्वीप में इटली कोरोना वायरस से सबसे अधिक प्रभावित देश है । इटली में इस महामारी से लगभग 26 हजार लोगों की मौत हुई है ।

