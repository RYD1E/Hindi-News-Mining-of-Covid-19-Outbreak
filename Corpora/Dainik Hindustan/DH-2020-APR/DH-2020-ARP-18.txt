UP के ये पांच जिले कोरोना मुक्त हुए, राज्य में Covid-19 की ग्रोथ रेट हुई कम
उत्तर प्रदेश में कोरोना के बढ़ते मामलों के बीच राहत देने वाली खबर है । दरअसल अब प्रदेश के पांच जिले कोरोना संक्रमण से मुक्त हो चुके हैं । राज्य के अपर मुख्य सचिव अवनीश अवस्थी ने बताया कि बरेली और प्रयागराज के सभी कोरोना पॉजिटिव मरीज इलाज के बाद ठीक होकर घर जा चुके हैं । अब इन दोनों जिलों में कोरोना का एक भी एक्टिव केस नहीं है । वहीं शाहजहांपुर जिला भी कोरोना मुक्त होने की कगार पर है । इससे पहले यूपी के पीलीभीत, हाथरस और महाराजगंज जिले कोविड-19 फ्री हो चुके हैं ।

शनिवार को अवनीश अवस्थी ने लखनऊ में प्रेसवार्ता के दौरान कहा कि प्रदेश के कई जिले कोरोना वायरस के संक्रमण से मुक्त हो चुके हैं । पूरे प्रदेश के लिए ये खुशखबरी है कि प्रशासन, पुलिस स्वास्थ्य विभाग और सफाई कर्मियों ने मिलकर एकजुट होकर कार्य किया है और कई जिले एक ओर से कोरोना वायरस से मुक्त होते जा रहे हैं । उन्होंने कहा कि प्रशासन को जनता का अपार सहयोग मिल रहा है ।
संक्रमण खत्म होने के बाद भी सतर्कता बरती जाए

अवस्थी ने बताया कि कोरोना वायरस को लेकर देश का जो औसत है, उसमें भी बेहतर स्थिति उत्तर प्रदेश की है । जो लोग स्वस्थ होकर निकल रहे हैं उनकी संख्या भी बढ़ रही है । इसके साथ ही उत्तर प्रदेश में कोरोना की ग्रोथ रेट भी कम हुई है । अभी भी सतर्कता पर विशेष ध्यान देने की जरूरत है । नोडल अफसर समस्याओं का संज्ञान लेते रहें । संक्रमण खत्म होने के बाद भी सतर्कता बरती जाए ।

जरूरतमंदों तक पहुंचाई जाए मदद

अवनीश अवस्थी ने बताया कि लोक भवन में टीम 11 के साथ बैठक में  मुख्यमंत्री योगी आदित्यनाथ ने कहा है कि छूटे हुए निराश्रित पात्र लोगों का युद्धस्तर पर चिन्हित करते हुए सभी जरूरतमंदों को 01 हजार रुपए के भरण-पोषण भत्ते का लाभ दिया जाए । मुख्यमंत्री योगी ने निर्देश दिए कि शिक्षण संस्थानों, चिकित्सालयों, कार्यालयों में काम करने वाले अस्थाई कर्मचारियों, आउटसोर्सिंग कर्मी जो लाॅक डाउन अवधि के कारण कार्य स्थल पर उपस्थित नहीं हो पाए, ऐसे कार्मिकों की अनुपस्थिति अवधि के मानदेय में कोई कटौती न की जाए । निजी क्षेत्र की औद्योगिक इकाइयों में कार्यरत श्रमिकों एवं अन्य कर्मियों को भी लाॅक डाउन अवधि में मानदेय अवश्य दिया जाए ।
दुमका में कोरोना रिपोर्ट का पांच दिनों से इंतजार  
कोरोना वायरस संक्रमण से बचाव को लेकर 21 दिनों के लॉकडाउन के बाद अब लॉकडाउन टू  शुरू हो चुका है । लॉकडाउन को सफल बनाने के लिए पूरा तंत्र सक्रिय है । हर स्तर पर जागरुकता अभियान भी चलाया जा रहा है, लेकिन कोरोना संक्रमण की जांच  एवं इलाज के मोर्चे पर अभी हम बहुत पीछे चल रहे हैं । 

मुख्यमंत्री हेमंत सोरेन ने दुमका मेडिकल कॉलेज सहित नए मेडिकल कॉलेजों में भी कोरोना टेस्ट की व्यवस्था करने का आदेश दिया है पर स्थिति यह है कि पहले से जहां जांच शुरु हुई है वहां भी देरी हो रही है । पीएमसीएच धनबाद से पांच दिनों के दौरान कोरोना टेस्ट की एक भी जांच रिपोर्ट दुमका नहीं पहुंची है । जब से पीएमसीएच धनबाद में कोरोना टेस्ट की व्यवस्था शुरू हुई है तब से ही यह स्थिति है । अब तक दुमका में 38 संदिग्ध मरीजों का स्वाव सैंपल जांच के लिए लिया गया । उसमें धनबाद पीएमसीएच में जांच शुरू होने से पहले जो 11 सैंपल रिम्स रांची भेजे गए थे,उसी की जांच रिपोर्ट दुमका पहुंची है । संयोग से सभी 11 जांच रिपोर्ट निगेटिव पाई गई । पर उसके बाद लिए गए 28 सैंपल की जांच रिपोर्ट नहीं आई है । इसमें 17 सैंपल पीएमसीएच धनबाद में लंबित है । जबकि 10 सैंपल शुक्रवार को लिए गए हैं जो धनबाद भेजे जा रहे हैं । डीएमसीएच के अधीक्षक डॉ.रवीन्द्र कुमार ने बताया अभी तक पीएमसीएच धनबाद से कोरोना जांच की दुमका की कोई रिपोर्ट नहीं आई है । अधीक्षक ने बताया डीएमसीएच के आइसोलेशन वार्ड में अभी 23 वैसे संदिग्ध मरीज हैं जिनका सैंपल जांच के लिए पीएमसीएच धनबाद भेजा गया है । 

उठ रहे सवाल-जांच में जब इतना विलंब तो इलाज कब शुरू होगा: जांच में देरी से यह सवाल उठ रहा है कि जब दुमका से भेजे गए संदिग्ध मरीजों के सैंपल की जांच में ही 5 दिनों या इससे अधिक का वक्त लगेगा तो मरीज का इलाज कब शुरू होगा । 

बता दें कि दुमका में कोरोना के इलाज की व्यवस्था के जो दावे किए जा रहे हैं,उसकी असलियत भी केस सामने आने पर ही उजागर होगी । दैनिक ‘हिन्दुस्तान’ द्वारा पूछे गए एक सवाल पर डीएमसीएच के अधीक्षक डॉ.रवीन्द्र कुमार ने माना कि अभी तक दुमका मेडिकल कॉलेज अस्पताल में खराब पड़ी वेंटिलेटर मशीनों को पूरी तरह से ठीक नहीं किया जा सका है । इसे चलाने के लिए अभी तक किसी विशेषज्ञ ने भी योगदान नहीं किया है । 

गुजरात से लौटे युवक का होम क्वारंटाइन पूरा हो गया था : अंगराइडीह इलाके के मृत युवक गुजरात में रह कर मजदूरी करता था । वह मार्च के तीसरे सप्ताह में गुजरात से अपने गांव लौटा था । सिविल सर्जन डॉ.झा ने बताया कि कुछ लोगों का कहना है कि वह 18 मार्च को दुमका लौटा था जबकि कुछ लोगों का कहना है कि वह 22 मार्च को दुमका आया था । सिविल सर्जन ने बताया कि 25 मार्च को उसके स्वास्थ्य की जांच की गई थी । उन्होंने बताया कि उसे होम क्वारंटाइन करते हुए उस पर निगरानी भी रखी जा रही थी । सिविल सर्जन डॉ.एके झा ने बताया कि 14 दिनों का उसका होम क्वारंटाइन का समय पूरा हो गया था । पर बाहर से आए लोगों में 14 दिनों के होम क्वारंटाइन के बाद भी अगले 14 दिन तक निगरानी की जरुरत पड़ती है ।    
