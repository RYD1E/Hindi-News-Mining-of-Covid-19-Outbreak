कोरोना से लड़ाई : नोएडा-गाजियाबाद में लॉकडाउन में घर से बाहर निकलने पर 534 लोग गिरफ्तार
गौतमबुद्ध नगर में 22 और गाजियाबाद में 13 कोरोना हॉटस्पॉट सील करने के बाद पुलिस ने इन सभी इलाकों की पहरेदारी और कड़ी कर दी है । बैरिकेड लगाकर पुलिस इन स्थानों की निगरानी तो कर ही रही है । हॉटस्पॉट वाले हर थाने पर ड्रोन से नजर भी रख रही है । गुरुवार को यहां जो भी बिना कारण घूमता पाया गया उसके खिलाफ कड़ी कार्रवाई की गई । पुलिस ने दोनों जिलों में 534 लोगों को गिरफ्तार किया है ।

गौतमबुद्ध नगर में पुलिस ने सील वाले इलाकों में जबरन घुसने का प्रयास करने वाले लोगों के खिलाफ गुरुवार कार्रवाई की गई और उन्हें धारा 144 के उल्लंघन के आरोप में गिरफ्तार किया । जिले में 149 लोगों को गिरफ्तार कर सात मुकदमे दर्ज किए गए । विभिन्न स्थानों पर पुलिस के साथ पीएसी और आरएएफ की टीमों ने फ्लैग मार्च भी किया । लॉकडाउन के बाद से जिले में 132 स्थानों पर जांच की जा रही थी । लेकिन बुधवार आधी रात से इन चेकिंग वाले स्थानों की संख्या बढ़ाकर दो सौ कर दी गई । जहां पर 445 वाहनों की जांच की गई और दो सौ वाहनों का चालान कर 30 वाहन सीज किए गए ।

मास्क लगाए बिना घर से बाहर निकलने वाले 32 लोगों के खिलाफ केस दर्ज
वहीं गाजियााद में 13 हॉटस्पॉट सील होने के पहले ही दिन पुलिस ने लॉकडाउन उल्लंघन के 62 मुकदमे दर्ज किए हैं । इन सभी मामलों में कुल 385 लोगों को नामजद कर गिरफ्तार किया गया है । इसी क्रम में पुलिस ने लॉकडाउन का उल्लंघन कर सड़क पर दौड़ने वाले 797 वाहनों का चालान कर 38 वाहनों को जब्त भी किया गया है । वहीं टीएचए में चिन्हित किए गए हॉट स्पॉट पर भी गुरुवार को सख्ती रही ।

दवा, दूध और सब्जी समेत राशन की भी दिक्कत

हॉटस्पॉट सील होने के पहले दिन गुरुवार को यहां पर लोगों को अनेक समस्याओं का सामना करना पड़ा । नोएडा आरडब्ल्यूए के सदस्यों का आरोप है कि वेंडरों से सब्जी और दवा की मांग करने पर वेंडर इंकार कर रहे हैं । वहीं सोसाइटी व सेक्टरों के लोगों को गुरुवार सुबह दूध व पानी की समस्या का सामना करना पड़ा । दैनिक जरूरत की वस्तुएं भी सोसाइटी के अंदर नहीं जाने दी गई । वहीं गाजियाबाद और ट्रांस हिंडन के हॉटस्पॉट में यही परेशानी देखने को मिली । लोग दूध और सब्जी खरीदने को अपने घरों से बाहर नहीं जा सकें और न उन्हें सामान मिला ।

सुबह लोगों को परेशानी दोपहर को हालात सुधरे

गाजियाबाद में सील किए गए 13 हॉट स्पॉट में पहले दिन लोगों को परेशानी झेलनी पड़ी । सुबह के समय सबसे ज्यादा दूध को लेकर दिक्कत हुई । प्रशासन दोपहर बाद व्यवस्था करके इन क्षेत्रों में दूध की सप्लाई करा सका । इस दौरान लोग सब्जी के लिए भी तरस गए । हालात को सुधारने के सवाल पर जिलाधिकारी खुद मोर्चा संभाला । उन्होंने कहा शुक्रवार से इन क्षेत्रों के लिए अलग डोर-टू-डोर वेंडरों की व्यवस्था की है । वहीं मसूरी में पूरे प्रतिबंधित क्षेत्र में दुकानें बंद रहीं । बाहर से कोई सामग्री नहीं आई । सुबह के समय ऐसे में कई परिवार चाय के लिए भी तरस गए ।

डोर-टू-डोर खान-पान सप्लाई की व्यवस्था की

''सभी सील किए गए हॉटस्पॉट वाले क्षेत्रों में डोर-टू-डोर खान-पान सप्लाई की व्यवस्था कर दी गई है । किसी कोई कोई दिक्कत नहीं आने दी जाएगी । लोगों से अपील है कि वह धर्य बनाए रखे और अपने घरों में रहे । पूरे जिले में लॉकडाउन है । नियम तोड़ने वालों के खिलाफ कार्रवाई की जाएगा । लॉकडाउन सबके हित में है ।'' -अजय शंकर पांडेय, जिलाधिकारी, गाजियाबाद

सेक्टर और सोसाइटी में ड्रोन से नजर रखी

''अधिकारियों के साथ सील किए गए इलाकों का दौरा किया था और लोगों की समस्याओं को भी जाना था । कुछ स्थानों पर दूध विलंब से पहुंचा था, लेकिन अन्य सामान की डिलीवरी में किसी तरह की कोई समस्या नहीं थी । पूरे इलाके में ड्रोन से भी नजर रखी गई और फायर बिग्रेड की गाड़ियों से इन इलाकों में संक्रमण मुक्ति का अभियान भी चला । सबकी समस्याओं का हल किया जाएगा ।'' -आलोक सिंह, पुलिस कमिश्नर, गौतमबुद्ध नगर

445 वाहनों की जांच की गई और दो सौ वाहनों का चालान कर 30 वाहन सीज किए गए

797 वाहनों का सड़क पर दौड़ने पर चालान किया और 38 वाहनों को जब्त किया गया

69 मुकदमे गुरुवार को गौतमबुद्ध नगर और गाजियाबाद पुलिस टीम ने हॉटस्पॉट सील करने के बाद दर्ज किए हैं 
यूपी : 24 घंटे में कोरोना वायरस से संक्रमित 41 नए मरीज, कुल संख्या 410
उत्तर प्रदेश में कोरोना का प्रकोप बढ़ता जा रहा है । प्रदेश में बीते 24 घंटे में 41 नए मरीज पाए गए हैं । इसके साथ कुल कोरोना मरीजों की संख्या बढ़कर 410 हो गई है । इसमें अकेले तबलीगी जमात से जुड़े लोगों की संख्या 225 है ।

प्रमुख सचिव स्वास्थ्य अमित मोहन प्रसाद ने बताया कि प्रदेश में कोरोना के 410 प्रकरण 40 जिलों से हैं । इनमें 225 प्रकरण तबलीगी जमात से जुड़े लोगों से संबंधित हैं । तबलीगी जमात के कारण ही कोरोना प्रदेश में फैला है ।

चार मौतें, 31 स्वस्थ होकर घर लौटे
कोरोना से अब तक मेरठ, बस्ती, वाराणसी और आगरा में एक-एक मरीज की मौत हो चुकी है । 31 मरीज इलाज के बाद ठीक हो चुके हैं । राज्य में आइसोलेशन बेड की संख्या बढ़कर 9,442 हो गई है । इस संख्या को और बढ़ाया जा रहा है । उन्होंने बताया कि छोटे और मध्यम शहरों में निजी चिकित्सालयों को भी कोरोना के इलाजे के लिए नोटिफाई किया जा रहा है । अब तक छह निजी अस्पताल नोटिफाई किए गए हैं । पांच दिन के नोटिस पर इन अस्पतालों में भर्ती मरीजों को दूसरे अस्पतालों में शिफ्ट कर कोरोना के इलाज के लिए उपलब्ध कराना होगा । प्रयोग से पहले इन अस्पतालों को पूरी तरह सैनिटाइज किया जाएगा ।

12129 क्वारंटीनन बेड तैयार
राज्य में इस समय 12129 बेड क्वारांटाइन बेड हैं, जिसमें 5,734 लोग क्वारंटीन हैं । आइसोलेशन में 412 मरीज हैं । 63855 लोगों पर निगरानी रखी जा रही है । 43140 लोग 28 दिन की अवधि पूरी कर चुके हैं ।

जिलों में कोरोना मरीजों की स्थिति
अब तक आगरा में 83, लखनऊ में 29, गाजियाबाद में 25, नोएडा में 63, लखीमपुरखीरी में 4, कानपुर नगर में 9, पीलीभीत में दो, वाराणसी में 9, शामली में 17, सीतापुर में दस, जौनपुर में चार, बागपत में पांच, मेरठ में 38, बरेली में छह, बुलंदशहर में 8, बस्ती में 8, हापुड़ में तीन, गाजीपुर में पांच, आजमगढ़ में चार, फिरोजाबाद में 11, हरदोई में दो, प्रतापगढ़ में छह, सहारनपुर में 20, बांदा में दो, महाराजगंज में छह, हाथरस में चार, मिर्जापुर में दो, रायबरेली में दो, औरैया में दो, कौशाम्बी में दो, बाराबंकी, बदायूं, बिजनौर, शाहजहांपुर, प्रयागराज, मुरादाबाद में एक-एक मरीज, मथुरा में दो, रामपुर पांच, मुजफ्फरनगर चार और अमरोहा में दो कोरोना रोगी पाए गए हैं ।
