कोरोना वायरस : यूपी के मुरादाबाद और बिहार के औरंगाबाद में क्वारंटाइन कराने गई डॉक्टर व पुलिस टीम पर हमला
कोरोना वायरस के संक्रमण को रोकने में लगी डॉक्टरों की टीम और पुलिस पर हमले कम होने का नाम ही नहीं ले रहे हैं । बुधवार को उत्तर प्रदेश के मुरादाबाद और बिहार के औरंगाबाद जिले में डाक्टर और पुलिस दोनों पर हमला कर लिया गया । दोनों ही जिलों में हुई घटना में कई लोगों को चोट आई है । उधर उत्तर प्रदेश के मुख्यमंत्री योगी आदित्यनाथ ने इस मामले को गंभीरता से लेते हुए दोषियों पर एनएसए लगाने का आदेश देने के साथ ही नुकसान हुई सम्पत्ति की भरपाई भी आरोपियों से कराने का आदेश  दिया है ।

मुरादाबाद में कोरोना मरे युवक के परिचितों को क्वारंटाइन करने गई थी टीम  : 

कोरोना वायरस के संक्रमण के सरताज अली  की मौत हो गई थी । मंगलार को डॉक्टर और स्वास्थ्य विभाग की टीम सरताज से जुड़े लोगों को क्वारंटाइन करने के लिए हाजी नेब वाली मस्जिद के पास गई थी । तभी एकाएक स्वास्थ्य विभाग की टीम और पुलिस वालों पर कुछ लोगों ने पथराव कर दिया । स्थानीय लोगों ने एम्बुलेंस और एसएचओ की गाड़ी पर तोड़फोड़ भी की । इस हमले में डॉक्टर समेत पांच लोग घायल हो गए जिन्हें इलाज के लिए जिला अस्पताल में भर्ती कराया गया है । मुरादाबाद के एसएसपी पाठक ने कहा कि इस घटना में शामिल लोगों की पहचान की जा रही है । आरोपियो के खिलाफ सख्त कार्रवाई की जाएगी । उन्होंने कहा कि कुछ मेडिकल टीम के सदस्य चोटिल हुए हैं । यहां पर धारा-144, महामारी कानून और आपदा प्रबंधन कानून का उल्लंघन हुआ है । आरोपियों के खिलाफ राष्ट्रीय सुरक्षा कानून (एनएस) के तहत कार्रवाई होगी ।
बिहार के औरंगाबाद में डॉक्टरों और पुलिस पर हमला : 

बिहार के औरंगाबाद जिले के गोह थाना के अकौनी गांव में दिल्ली से किसी व्यक्ति के आने की सूचना पर डॉक्टरों टीम पहुंची थी । टीम के पहुंचते ही कुछ लोगों ने हमला कर दिया । इस हमले में डॉक्टर, ड्राइवर एवं एक अन्य कर्मी को चोट लग गई । ग्रामीणों ने गाड़ियों में भी तोड़फोड़ की । घटना कि सूचना पर दलबल के साथ गांव पहुंचे एसडीपीओ और एसडीएम पर भी ग्रामीणों ने हमला बोल दिया । इस हमले में एसडीपीओ समेत पुलिस कर्मी भी घायल हो गए ।  इससे पहले भी बिहार के मधुबनी, भागलपुर और कटिहार समेत राज्य के कई हिस्सों में डॉक्टरों या पुलिस टीम पर हमले की शिकायत हो चुकी है । 
लॉकडाउन को लेकर गृह मंत्रालय ने जारी किए नए दिशा निर्देश, जानें क्या बंद और क्या रहेगा जारी
कोरोना वायरस के चलते देश में तीन मई तक बढ़ाए गए लॉकडाउन के बाद सरकार ने बुधवार को नए दिशा निर्देश जारी कर दिए । यह दिशा निर्देश तीन मई तक के लिए जारी किए गए हैं, जब तक लॉकडाउन चलेगा ।

संशोधित दिशा निर्देशों के अनुसार, हवाई, रेल और सड़क मार्ग से यात्रा करना, शैक्षणिक और प्रशिक्षण संस्थानों का संचालन, औद्योगिक और वाणिज्यिक गतिविधियां, सिनेमा हॉल और शॉपिंग कॉम्प्लेक्स पर रोक लागू रहेगी । सरकार ने कहा है कि चूंकि, लॉकडाउन-2 के दौरान सभी स्कूल-कॉलेज, कोचिंग आदि बंद रहेंगे तो ऐसे में ऑनलाइन शिक्षा दी जा सकती है । सभी सामाजिक, राजनीतिक और अन्य आयोजनों पर भी रोक जारी रहेगी । इसके अलावा जब तक देश में लॉकडाउन लागू है, तब तक सभी धार्मिक स्थलों को भी बंद रखा जाएगा ।

वहीं, कार्यस्थल और सार्वजनिक स्थानों पर घर में बने मास्क का इस्तेमाल करना अनिवार्य कर दिया गया है । संशोधित दिशा निर्देशों के अनुसार, कार्यालयों को सैनिटाइटर उपलब्ध कराने, गाइडलाइन्स के अनुसार शिफ्ट चलाने,  थर्मल स्क्रीनिंग कराने के आदेश दिए गए हैं ।
सरकार के दिशा निर्देशों के अनुसार, लॉकडाउन के दूसरे चरण में खेती से जुड़े कामों को छूट दी गई हैं । मंडियों भी चालू रहेंगी । कृषि से जुड़ी दुकानें, स्पेयर पार्ट्स की दुकानें भी खुली रहेंगी । इसके अलावा खेती से जुड़ी मशीनों को एक राज्य से दूसरे राज्य ले जाने पर भी कोई पाबंदी नहीं लगाई गई है ।

वहीं, बैंक, एटीएम और उससे जुड़ी हुई सेवाओं को भी पहले जैसे छूट मिलती रहेगी । सरकार ने स्थानीय प्रशासन को बैंकों को सुरक्षाकर्मी उपलब्ध कराने को कहा है । हालांकि, इस दौरान सोशल डिस्टेंसिंग का भी पालन किए जाने का निर्देश है ।

सरकार ने कहा है कि संशोधित दिशा निर्देश लॉकडाउन के पहले चरण के दौरान मिले लाभ और दूसरे चरण में कोरोना के संक्रमण को रोकने के मद्देनजर है । इसके साथ ही सरकार का उद्देश्य दूसरे लॉकडाउन के दौरान किसानों और श्रमिकों और दैनिक वेतन भोगियों को राहत प्रदान करना है ।

तीन मई तक बढ़ाया गया है लॉकडाउन

कोरोना वायरस को फैलने से रोकने के लिए लॉकडाउन को 3 मई तक बढ़ा दिया गया है । मंगलवार को घोषणा करते हुए प्रधानमंत्री मोदी ने कहा था कि संक्रमण पर रोक लगाने में लॉकडाउन के प्रभावी नतीजे मिले हैं । प्रधानमंत्री ने करीब 25 मिनट के राष्ट्र के नाम संबोधन में कहा कि दूसरे चरण में लॉकडाउन का सख्ती से पालन सुनिश्चित किया जायेगा । उन्होंने कहा था कि 20 अप्रैल से कुछ इलाकों में छूट भी दी जा सकती है ।


