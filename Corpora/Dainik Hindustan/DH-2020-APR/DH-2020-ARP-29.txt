देश में कोरोना के 31 हजार से ज्यादा मामले, एक हजार से ज्यादा हुआ मौत का आंकड़ा

कोरोना वायरस के मामले दुनियाभर में तेजी से बढ़ते जा रहे हैं । वायरस के संक्रमण को रोकने के लिए दुनिया के कई देशों ने लॉकडाउन लागू कर रखा है । अमेरिका में कोरोना रोजाना तबाही मचा रहा है । वहीं, भारत में भी कोरोना मरीजों की संख्या में लगातार इजाफा हो रहा है । देश में 31 हजार के पार कोरोना संक्रमित मरीजों की संख्या पहुंच चुकी है । स्वास्थ्य मंत्रालय के ताजा आंकड़ों के अनुसार, अभी कोरोना वायरस के संक्रमित मरीजों की संख्या 31,332 है । वहीं, अब तक देश में 1007 लोगों की मौत हो चुकी है । इसमें से 7,696 लोग ठीक हो चुके हैं । दिल्ली में कोरोना मरीजों की संख्या 3,314 है । अब तक 54 लोगों की जान जा चुकी है । इसके अलावा दुनिया में तीस लाख से ज्यादा लोग कोरोना से बीमार हैं । इसमें से 2,13,684 लोग मर चुके हैं और 9,43,940 लोग ठीक हो चुके हैं ।


Wed, 29 Apr 2020 09:20 AM
राजस्थान में कोरोना वायरस संक्रमण के 102 नए मामले
राजस्थान में 102 नए मामले आने से कोरोना वायरस संक्रमितों की संख्या मंगलवार रात तक बढ़कर 2364 हो गयी है । वहीं राज्य में इस घातक संक्रमण से दो और मरीजों की मौत हो गयी । राज्य के अतिरिक्त मुख्य सचिव (स्वास्थ्य) रोहित कुमार सिंह ने बताया कि मंगलवार रात नौ बजे तक राज्य में 102 नये मामले आए जिनमें कोटा में 24, जयपुर में 26, जोधपुर में 25, अजमेर में 11, धौलपुर में चार, टोंक में आठ तथा उदयपुर, नागौर, बांसवाड़ा व सीकर में एक एक नया रोगी शामिल है ।

Wed, 29 Apr 2020 09:18 AM
चीन में कोविड-19 के 22 नए मामले
चीन में पिछले 24 घंटे के दौरान कोरोना वायरस (कोविड-19) के 22 नये मामले सामने आये है जिनमें से 21 बाहर से आने वाले लोगों के है । राष्ट्रीय स्वास्थ्य आयोग ने बुधवार को अपनी दैनिक रिपोर्ट में बताया कि एक नया मामला गुआंगडोंग प्रांत का है । आयोग के अनुसार मंगलवार को महामारी से किसी की मौत की रिपोर्ट नहीं है । मंगलवार को ठीक होने के बाद 23 मरीजों को अस्पताल से छुट्टी दे दी गई जबकि गंभीर मामलों संख्या 5० बनी हुई है ।  आयोग ने कहा कि मंगलवार तक संक्रमित मामलों की संख्या 82858 पहुंच गई, इसमें इलाज करा रहे 647 मरीज भी शामिल है और 77578 लोगों को ठीक होने के बाद छुट्टी दी जा चुकी है । उसने बताया कि अब तक इस महामारी से 4633 लोगों की मौत हो चुकी है ।  

Wed, 29 Apr 2020 08:48 AM
देश में 31 हजार से ज्यादा कोरोना के मामले
कोरोना वायरस के मामले लगातार बढ़ रहे हैं । बुधवार सुबह जारी आंकड़ों के अनुसार, अभी तक 31332 कोरोना के मरीज सामने आ चुके हैं । इसके अलावा मृतकों की संख्या 1007 पहुंच चुकी है ।
घटिया किट पर भारत का चीन को मुंहतोड़ जवाब, रोक सकता है पैसों का भुगतान
घटिया किट पर भारत और चीन के बीच ठनती नजर आ रही है । भारतीय चिकित्सा अनुसंधान परिषद (आईसीएमआर) की चीन से आई रैपिड किट इस्तेमाल न करने और इसे वापस करने की सलाह के बाद चीन ने चिंता जाहिर करते हुए इसे पूर्वाग्रह से प्रेरित बताया है । चीनी कंपनियां ये मानने को तैयार नहीं हैं कि उनकी किट की गुणवत्ता गड़बड़ है । चीन ने भारत को नसीहत देते हुए कहा है कि किट के स्टोरेज, इस्तेमाल और ट्रांसपोर्टेशन सही तरीके से प्रोफेशनल लोगों द्वारा न किया जाए तो नतीजों में अंतर हो सकता है ।

घटिया किट के पैसे नहीं: भारत ने गुणवत्ता को लेकर कोई समझौता न करने का संदेश चीन को दिया है । वहीं, सूत्रों की ओर से कहा गया है कि घटिया गुणवत्ता वाली किट लौटाई जा सकती हैं और इनका भुगतान भी रोका जा सकता है । दोनों पक्ष इस मुद्दे पर सम्पर्क में हैं । भारत गुणवत्ता मानकों का कड़ाई से पालन पर जोर दे रहा है, जबकि चीनी कंपनियां दावा कर रही हैं कि उनके उत्पाद का सही प्रक्रिया से सर्टिफिकेशन हुआ है ।

अन्य देशों का हवाला: चीनी कंपनियों द्वारा अन्य देशों में भेजी गई किट का हवाला देते हुए कहा गया है कि उन्होंने इसकी गुणवत्ता को स्वीकार किया है । भारत में स्टोरेज के तरीकों और उसके प्रोफेशनल तरीके से इस्तेमाल पर भी सवाल उठाया है ।

पुणे की लैब ने जांचा था और सही ठहराया: चीन की ओर से सफाई में कहा गया कि चीन में जो मेडिकल सामान बन रहा है, उसमें गुणवत्ता का ध्यान रखा जा रहा है, इनको आईसीएमआर द्वारा अनुमति प्राप्त पुणे की लैब ने भी जांचा था और सही ठहराया था । उसने कहा कि कोरोना वायरस के खिलाफ लड़ाई में चीन भारत के साथ खड़ा है । वह हर तरह की मेडिकल सहायता करने को भी तैयार है । राज्यों की ओर से जो शिकायतें आई हैं, उनको लेकर कंपनियों ने सफाई दे दी है ।

अलग-अलग राज्यों में फेल हो चुकी: भारत ने चीन से करीब पांच लाख रैपिड टेस्टिंग किट मंगवाई थी । उन्हें अलग-अलग राज्यों को सौंपा गया था, लेकिन राज्यों ने इनके नतीजों पर सवाल खड़े किए । राजस्थान में इन टेस्टिंग किट की सफलता का प्रतिशत सिर्फ पांच फीसदी ही था । जांच के बाद आईसीएमआर ने इनके उपयोग पर रोक लगाने का फैसला लिया ।

दो कंपनियों पर सवाल: आईसीएममार ने रैपिड एंटीबॉडी ब्लड टेस्ट को लेकर राज्यों को जारी एडवाइजरी में बदलाव करते हुए दो चाइनीज कंपनियों के रैपिड टेस्ट किट का इस्तेमाल रोकने को कहा है । ये दो कंपनियां हैं-गुंझाऊ वूंडफो बायोटेक और झुआई लिवजन डायग्नोस्टिक्स ।
