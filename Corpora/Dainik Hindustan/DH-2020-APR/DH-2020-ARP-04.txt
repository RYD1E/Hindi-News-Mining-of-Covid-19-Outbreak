ईरान में कोरोना वायरस से 3452 की मौत, 55 हजार से ज्यादा लोग संक्रमित

खाड़ी के देशों में कोरोना वायरस (कोविड 19) से सबसे गंभीर रूप से प्रभावित ईरान में पिछले 24 घंटे के दौरान इसके 2560 नए मामले सामने आने के साथ ही इससे संक्रमितों की संख्या बढ़कर 55743 हो गई और मरने वालों की संख्या बढ़कर 3452 हो गई है ।

स्वास्थ्य एवं चिकित्सा शिक्षा मंत्रालय की ओर से शनिवार (4 अप्रैल) को जारी आंकड़ों में यह जानकारी दी गई । मंत्रालय के सूचना एवं जनसंपर्क केंद्र के प्रभारी किआनुश जहांपुर ने भी अपने दैनिक अपडेट में इन आंकड़ों की पुष्टि की । 

जहांपुर ने बताया कि संक्रमितों में से 19736 लोग स्वस्थ हो चुके हैं और उन्हें अस्पतालों से छुट्टी दे दी गई है । उन्होंने बताया कि कोरोना के कारण अभी भी 4103 मरीजों की हालत गंभीर बनी हुई है जिनका इलाज किया जा रहा है । गौरतलब है कि पश्चिम एशियाई देशों में ईरान कोरोना के कहर से सबसे गंभीर रूप से प्रभावित है । 

कोरोना से दुनिया में 60 हजार से ज्यादा मौतें, 11 लाख से अधिक मरीज

वहीं, कोरोना वायरस के भीषण चपेट में आने वाले इटली में अब तक 14,681 मौतें हुई हैं, जबकि संक्रमितों की संख्या 1,19,827 पहुंच गई है और 19,758 लोग ठीक हो चुके हैं । स्पेन में कोविड-19 से 11,744 लोगों की मौत हो चुकी है, जबकि संक्रमण के 1,24,736 मामले दर्ज किए गए हैं । 

चीन में कोराना वायरस से अब तक 3,326 मौतें और 81,639 मामले दर्ज किए गए हैं, जिनमें से 76,755 लोग स्वस्थ हो चुके हैं । फ्रांस में इससे अब तक 6,507 मौतें हुई हैं और 83,165 मामले सामने आए हैं । अमेरिका में कोविड-19 के 2,78,458 मामले सामने आ चुके हैं, जबकि इससे 7,159 लोगों की मौत हुई है और 9,772 लोग ठीक हो चुके हैं ।

पूरे यूरोप में कुल 6,03,778 मामले दर्ज किए गए हैं, जबकि 43,146 मौतें हुई हैं । अमेरिका और कनाडा को मिलाकर 7,325 मौतों के साथ 2,90,219 मामले दर्ज किए गए हैं, एशिया में 1,15,730 मामले और 4,123 मौतें, पश्चिम एशिया में 70,731 मामले और 3,852 मौतें, लैटिन अमेरिका और कैरिबियाई क्षेत्र में 27,713 मामले दर्ज किए गए हैं, जबकि 885 मौतें हुई हैं । अफ्रीका में 332 मौतों के साथ 7,744 मामले दर्ज किए गए हैं और ओशिनिया में 33 मौतों के साथ 6,407 मामले सामने आए हैं ।
भारत में बनेगा कोरोना वायरस का टीका, साल के अंत तक मानव पर परीक्षण
ऐसे समय में जबकि कोरोना वायरस के संक्रमण ने दुनियाभर में 10 लाख का आंकड़ा पार कर लिया है, एक राहत भरी खबर आई है । दरअसल देश में कोरोना वायरस का टीका बनने की शुरुआत हो चुकी है । घरेलू बायो टेक्नोलॉजी कंपनी भारत बायोटेक ने विस्कॉन्सिन विश्वविद्यालय एवं फ्लुजेन कंपनी के वायरोलॉजिस्टों के सहयोग से कोरोफ्लू नाम के वैक्सीन का परीक्षण शुरू किया है ।

प्रतिरक्षा मजबूत करेगा नया टीका 

भारत बायोटेक के मुताबिक कोरोफ्लू फ्लुजेन कंपनी की प्रचलित फ्लू वैक्सीन एम2एसआर पर आधारित है । एम2एसआर इन्फ्लूएंजा वायरस का एक सूक्ष्म संस्करण है, जो फ्लू के खिलाफ एक प्रतिरक्षा प्रतिक्रिया को प्रेरित करता है । अब एक प्रयोगशाला में एम2एसआर में सार्स-सीओवी-2 की जीन सिक्वेंसी को डाला जाएगा, ताकि नया टीका कोरोना वायरस के खिलाफ भी प्रतिरक्षा को प्रेरित करे ।

साल के अंत तक लोगों पर परीक्षण

भारत बायोटेक के बिजनेस डेवलपमेंट प्रमुख डॉ. चेस एला ने कहा कि भारत बायोटेक की ओर से वैक्सीन का निर्माण किया जाएगा और नैदानिक परीक्षण किया जाएगा और वैश्विक वितरण के लिए वैक्सीन की लगभग 30 करोड़ खुराक का उत्पादन करने के लिए भी कंपनी तैयार रहेगी । सहयोग-समझौते के तहत फ्लुजेन अपनी मौजूदा विनिर्माण प्रक्रियाओं को भारत बायोटेक को हस्तांतरित करेगी ताकि कंपनी को उत्पादन में वृद्धि करने और नैदानिक परीक्षणों के लिए वैक्सीन का उत्पादन करने में सक्षम बनाया जा सके । जानवरों में परीक्षण के लिए यह टीका तीन से छह महीने में, जबकि मानव परीक्षण के लिए इसके 2020 के अंत तक उपलब्ध होने की उम्मीद है ।

गौरतलब है कि पूरे विश्व में कहर मचाने वाले खतरनाक कोरोना वायरस का प्रकोप भारत में लगातार बढ़ता जा रहा है । दिल्ली के निजामुद्दीन मरकज में तबलीगी जमात मामले से देश में कोरोना वायरस के मामलों में बड़ा इजाफा देखने को मिला है और शनिवार को यह आंकड़ा 2900 पार कर गया । वहीं, इस खतरनाक कोविड-19 महामारी से अब तक देशभर में जहां 68 लोग जान गंवा चुके हैं और 183 लोग पूरी तरह से ठीक हो गए हैं या फिर उन्हें अस्पताल से छुट्टी दे दी गई है । स्वास्थ्य मंत्रालय के शनिवार सुबह 9 बजे तक के अपडेटेड आंकड़ों के मुताबिक, देश में कोरोना वायरस के कुल 2901 मामलों में से 2650 केस एक्टिव हैं । महाराष्ट्र जहां 484 मामलों के साथ इस तालिका में टॉप पर है, वहीं दिल्ली में मरकज मामले के बाद संक्रमितों की संख्या में बड़ा इजाफा हुआ है और यह आंकड़ा 400 पहुंच गया है । तमिलनाडु में 418 मामले सामने आए हैं तो वहीं केरल में पॉजिटिव केसों की संख्या 338 हो गई है ।
