बिहार में कोरोना का एक और मामला, Covid-19 पॉजिटिव की संख्या हुई 30
बिहार में कोरोना वायरस संक्रमितों की संख्या तेजी से बढ़ रही है । इंदिरा गांधी इंस्टीट्यूट ऑफ मेडिकल साइंसेज (आईजीआईएमएस) से आई रिपोर्ट में सीवान का एक व्यक्ति कोविड-19 पॉजिटिव पाया गया है । इसके साथ ही राज्य में कोरोना संक्रमितों की संख्या बढ़कर 30 हो गई है । आईजीआईएमएस में अलग-अलग जिलों से कुल 60 सैंपल जांच के लिए भेजे गए थी । इसमें से एक सैंपल की रिपोर्ट पॉजिटिव आई है । बाकी के 59 की रिपोर्ट नेगेटिव आई है । इसकी जानकारी बिहार सरकार के स्वास्थ्य विभाग को दे दी गई है । इस केस के साथ ही सीवान जिले में कोरोना संक्रमितों की संख्या बढ़कर 6 हो गई है ।

सीवान के जिस व्यक्ति की रिपोर्ट पॉजिटिव आई है, उसकी विदेश की ट्रेवल हिस्ट्री है । यह व्यक्ति 21 मार्च को खाड़ी देश ओमान से भारत लौटा था । कोरोना के लक्षण दिखने पर सैंपल को जांच के लिए भेजा गया था । जिला प्रशासन ने बताय कि संक्रमित मरीज जिले के रघुनाथपुर प्रखंड का रहने वाला है । पंजवार के वार्ड 6 में मरीज का घर है । जिला प्रशासन ने संक्रमित मरीज के संपर्क में आने वाले लोगों की पहचान की प्रक्रिया शुरू कर दी है । सभी को आइसोलेशन में रहने के लिए कहा गया है ।

सीवान के रघुनाथपुर प्रखंड में पहला मामला

बताया जा रहा है कि सीवान सदर अस्पताल में युवक का सैम्पल कलेक्ट हुआ था । सैम्पल की आईजीआईएमएस में जांच के दौरान इसकी पुष्टि हुई है । रघुनाथपुर प्रखंड में यह पहला मामला है । कहा जा रहा है कि 18 मार्च के बाद रघुनाथपुर में कुल 27 लोग विदेश से आए हैं । इनमें 14 लोगों का सैम्पल ही कलेक्शन को रघुनाथपुर से सीवान अबतक भेजा गया है । अभी 13 लोगों का सैम्पल कलेक्शन के लिए यहां से भेजा जाना बाकी है । मामले की पुष्टि होने के बाद यहां के प्रशासनिक महकमे में हड़कंप मच गया है ।

बिहार में कोरोना के 30 मामले, देश में आंकड़ा पहुंचा 2301

बिहार में कोरोना संक्रमितों की संख्या 30 हो गई है । वहीं देश में कोविड-19 पॉजिटिव की संख्या बढ़कर 2301 पर पहुंच गई है । स्वास्थ्य मंत्रालय के संयुक्त सचिव लव अग्रवाल ने बताया कि इनमें से 56 मरीजों की मौत हो चुकी है जबकि 156 मरीजों को इलाज के बाद स्वस्थ होने पर अस्पताल से छुट्टी दे दी गई । अग्रवाल ने बताया कि पिछले 24 घंटों में 12 मरीजों की मौत हुई है । उन्होंने कोरोना के संक्रमण की श्रृंखला को तोड़ने के लिए लागू देशव्यापी बंद (लॉकडाउन) को कारगर उपाय बताते हुए कहा कि संक्रमण के मामलों में जो बढ़ोतरी पिछले कुछ दिनों में हुई है, वह तबलीगी जमात के कारण हुई है ।
कोरोना वायरस के आगे बेबस हुआ अमेरिका, एक दिन में 1169 लोगों की हुई मौत
कोरोना वायरस के आगे अमेरिका बेबस दिखाई दे रहा है । एक दिन में सबसे अधिक 1169 लोगों की मौत हुई है । यह जानकारी एएफपी न्यूज एजेंसी ने दी ।

अमेरिका में कोरोना वायरस (कोविड 19) के कारण मरने वालों की संख्या पांच हजार से अधिक हो गई है और इससे अबतक दो लाख से ज्यादा लोग संक्रमित हुए हैं । जॉन्स हॉपकिंस यूनिवर्सिटी (जेएचयू) की ताजा रिपोर्ट के मुताबिक अमेरिका में न्यूयॉर्क कोरोना से सबसे गंभीर रूप से प्रभावित हुआ है ।

वहीं, न्यूयॉर्क के गवर्नर एंड्रयू कुओमो ने अमेरिका के अन्य गवर्नरों से अपील की है कि वे कोरोना वायरस महामारी से निपटने के लिए तुरंत कार्रवाई शुरू करें । साथ ही कुओमो ने चेताया कि उनके शहरों को भी न्यूयॉर्क जैसे हालात का सामना करना पड़ सकता है, जहां संक्रमण से करीब 16 हजार लोगों की जान जा सकती है ।
महामारी पर अपनी दैनिक प्रेसवार्ता में कुओमो ने गेट्स फाउंडेशन से जुडे़ एक समूह के हवाले से दर्शाए गए मौत के अनुमानों के आंकड़ों की ओर ध्यान दिलाया । इन अनुमानों के मुताबिक, महामारी के समाप्त होने तक 93000 अमेरिकियों और 16000 न्यूयॉर्क वासियों की मौत हो जाएगी ।
दुनिया में अब तक 50 हजार से ज्यादा मौतें
दुनिया भर में कोरोना वायरस के मामले दस लाख से अधिक हो गये हैं, जबकि 51 हजार से अधिक लोगों की मौत हो चुकी है । विश्वभर के देशों द्वारा जारी किए गए आधिकारिक आंकड़ों और विश्व स्वास्थ्य संगठन के आंकड़ों के आधार पर एएफपी द्वारा की गई की गणना के अनुसार, दुनियाभर के 188 देशों में कोरोना वायरस से संक्रमण (कोविड-19) के कम से कम 10,00,036 मामले दर्ज किए गए हैं और अब तक 51,718 लोगों की मौत हो चुकी है ।
धार्मिक नेताओं की बात में आकर कोरोना को किया अनदेखा, अब भुतहा नजर आ रहा शहर

इस सप्ताह के शुरुआत में मध्य इस्राइली शहर बेनेई बराक की गलियों में अति दकियानूसी लोग खरीदादारी करने में जुटे थे  । अपने धार्मिक नेताओं की बातों का पालन करने के दौरान उन्होंने कोरोना वायरस के कारण घरों में रहने की अपील को अनदेखा कर दिया । लेकिन शुक्रवार (3 अप्रैल) आते आते बेरेई बराक दुनिया के सर्वाधिक बुरी तरह प्रभावित इलाकों में बदल गया है । सड़कें सुनसान हैं और शहर भुतहा नजर आ रहा है । एक विशेषज्ञ का कहना है कि शहर की करीब 40 फीसदी आबादी पहले ही संक्रमित हो चुकी है ।

शहर में लोगों का गुस्सा चरम पर है । कुछ धर्मनिरपेक्ष इस्राइलियों का आरोप हैकि हारेदी समुदाय ने महामारी को रोकने के देश के प्रयासों को कमजोर किया है । इस समुदाय के लोगों में कोरोना वायरस संक्रमितों की संख्या सबसे ज्यादा है । इस समुदाय में बीमारी के अधिक फैलने के लिए विभिन्न कारक जिम्मेदार हैं । अति दकियानूसी लोग गरीबी, भीड़भाड़ वाले इलाकों में रहते हैं जहां बीमारी तेजी से फैलती है । सिनेगॉग (पूजाघर) में बड़ी संख्या में लोग पूजा करने और समय बिताने के लिए एकत्र होते हैं ।

इस्राइली जन सवास्थ्य चिकित्सक संघ के अध्यक्ष और हिब्रू यूनिवर्सिटी के प्रोफेसर हेगाई लेविन कहते हैं, ''मुझे बहुत चिंता है कि अति दकियानूसी समाज में यह बीमारी काफी फैलेगी और उसके बाद बड़ी आबादी को चपेट में ले लेगी ।" इस्राइल के गठन के दिनों से ही धर्मनिरपेक्ष और अति दकियानूसी इस्राइली एक दूसरे को शक की नजरों से देखते आए हैं । और दोनों के बीच अक्सर मुद्दों को लेकर तनाव पैदा होता रहता है ।

कोविड-19: चीन के वुहान में 63 दिनों से जारी लॉकडाउन में ढील, लेकिन लोगों को घरों में ही रहने की हिदायत

बृहस्पतिवार (2 अप्रैल) को स्वास्थ्य मंत्री याकोव लित्ज्मैन के कोरोना वायरस से संक्रमित होने के बाद एक नई बहस छिड़ गई । चैनल 12 टीवी ने कहा कि मंत्रालय के अधिकारी लित्ज्मैन से नाराज हैं क्योंकि उन्होंने धार्मिक संस्थानों में लोगों के एकत्र होने पर रोक नहीं लगाई । वह खुद भी अति दकियानूसी समुदाय से आते हैं ।

धर्मनिरपेक्ष मारेत्ज पार्टी के पूर्व नेता ज़ेवान गालोन ने हेरात्ज दैनिक में लिखा, ''बेनेई बराक में संक्रमण फैलने का मतलब तेल अवीव में संक्रमण फैलने के बराबर है । लित्ज्मैन ने न केवल अपने मतदाताओं को धोखा दिया है बल्कि सारे इस्राइलियों को धोखा दिया है ।"

पिछले महीने जब महामारी को रोकने के लिए इस्राइल ने स्कूलों, आफिसों और अंतरराष्ट्रीय हवाई अड्डे को बंद करना शुरू किया तो इसका विरोध करने वाले लित्ज्मैन अकेले धार्मिक नेता नहीं थे । प्रभावशाली रब्बी चेइम कानिवेस्की नेता ने भी कहा था कि धार्मिक स्थलों को बंद करना वायरस से कहीं अधिक खतरनाक है । लेकिन हालिया दिनों में महामारी के पांव पसारने के बाद 92 वर्षीय कानिवेस्की ने अपने अनुयायियों से घरों में रहने की अपील की है । 
