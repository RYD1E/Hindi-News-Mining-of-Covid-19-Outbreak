यूपी : आगरा में कहर बरपा रहा कोरोना वायरस, 196 लोग संक्रमित, 5 की मौत
उत्तर प्रदेश के आगरा शहर में कोरोना वायरस कहर बरपा रहा है । शुक्रवार को आगरा में 24 और मरीज कोरोना पॉजिटिव मिले । अब यहां संक्रमितों मरीजों की संख्या बढ़कर 196 हो गई है । इसमें 13 पॉजिटिव लोग स्वस्थ होकर घर लौट चुके हैं । वहीं, संक्रमण से पांच की मौत हो चुकी है ।

आगरा के जिलाधिकारी प्रभु एन सिंह ने बताया कि शुक्रवार को आगरा में 24 और पॉजिटिव मिले हैं । इसमें दो निजी अस्पताल और स्वास्थ्य कर्मियों के संपर्क वाले लोग हैं । देर रात आई सूची में पॉजिटिव निकले 23 मामले पुराने संक्रमितों के संपर्क वाले हैं, जबकि एक नया केस है । संक्रमितों के संपर्क वाले लोगों के लगातार पॉजिटिव मिलने से प्रशासन में बेचैनी है ।
उन्होंने बताया कि कोरोना से निपटने के लिए बड़े पैमाने पर सैंपलिंग हो रही है । हॉटस्पॉट की संख्या बढ़ाई जा रही है । शुक्रवार को 150 पूल सैंपल के साथ कुल 3610 लोगों के सैंपल लिए गए हैं । शुक्रवार को कुल 281 सैंपल लिए गए ।

गुरुवार को आगरा में हुई थी पांचवीं मौत
इससे पहले गुरुवार की सुबह एसएन मेडिकल कॉलेज में एक कोरोना संक्रमित की मौत हो गई । एसएन मेडिकल कॉलेज में किडनी रोग से पीड़ित 65 वर्षीय व्यक्ति को पिछले दिनों भर्ती कराया गया था । एक निजी अस्पताल में उनकी डायलिसिस हुई थी । कोरोना संक्रमण से आगरा में यह पांचवीं मौत है । इससे पहले चार संक्रमित दम तोड़ चुके हैं । इनमें तीन महिलाएं थीं ।

24 घंटे में 89 नए मरीज कोरोना पॉजिटिव
बीते 24 घंटों में आगरा में 24, मुरादाबाद में 19 ,फिरोजाबाद में 11, लखनऊ और कानपुर में 7-7,सीतापुर में 3, वाराणसी, मैनपुरी व बुलंदशहर में 2-2, हापुड़,मिर्जापुर, औरैया, बदायूं ,इटावा ,संभल व गोण्डा में एक-एक मरीज के साथ 89 मरीज कोरोना वायरस संक्रमित पाए गए हैं । गोण्डा में कोरोना के मरीज का पहला मामला है ।

अब तक 82 मरीज स्वस्थ
अब तक 849 मरीजों में से 82 ठीक होकर घर लौट चुके हैं । इनमें आगरा के 10, लखनऊ के छह, गाजियाबाद में सात, नोएडा के 32, लखीमपुर का एक, कानपुर का एक, पीलभीत के दो, मुरादाबाद का एक, शामली का एक, मेरठ के 14, बरेली के तीन और हाथरस के चार  हैं ।
कोरोना वायरस: ईरान में लगातार छठे दिन मौत में कमी, कुल मृतकों की संख्या 5000 के करीब
ईरान ने शुक्रवार (17 अप्रैल) को बताया कि कोरोना वायरस के संक्रमण से 89 लोगों की मौत के साथ देश में इस महामारी से कुल मौतों की संख्या 4,958 तक पहुंच गई है । ईरान में लगातार चौथे दिन कोरोना वायरस से मौतों का आंकड़ा दो अंकों में रहा । स्वास्थ्य मंत्रालय के प्रवक्ता कियानोश जहांपोर ने संवाददाता सम्मेलन में कहा कि देश में कोरोना वायरस संक्रमण से 4,958 लोगों की मौत हुई है । यह लगातार छठा दिन है जब पश्चिमी एशियाई देश के आधिकारिक आंकड़ों में कोरोना वायरस से दैनिक मौतों में कमी आई है ।

जहांपोर ने बताया कि गत 24 घंटे में 1,499 नए मामले की पुष्टि हुई है । इसके साथ ही ईरान में कुल संक्रमितों की संख्या बढ़कर 79,494 तक पहुंच गई है जबकि अबतक 3,19,879 नमूनों की जांच की गई है । प्रवक्ता ने बताया कि कोरोना वायरस की पुष्टि होने के बाद अस्पताल में भर्ती कुल मरीजों में 54,064 ठीक होकर वापस घर जा चुके हैं । हालांकि, 3,563 मरीजों की गंभीर हालत है ।

उल्लेखनीय है कि दो महीने पहले ईरान में कोरोना वायरस से पहली मौत होने के बाद से ही विदेश में कयास लगाए जा रहे हैं कि वास्तविक मामलों की संख्या आधिकारिक आंकड़ों से कही अधिक हैं । संसदीय रिपोर्ट में मंगलवार को कहा गया कि आधिकारिक रूप से घोषित आंकड़े उनके हैं जो गंभीर लक्षणों की वजह से अस्पतालों में भर्ती हैं । इसमें कहा गया कि मौतों की वास्तविक संख्या आधिकारिक मौतों से 80 प्रतिशत अधिक होने का अनुमान है । वहीं कुल संक्रमितों की संख्या भी घोषित आंकड़ों से आठ से दस गुना अधिक है ।

स्वास्थ्य मंत्रालय ने पुष्टि की है कि सीमित जांच की वजह से वास्तविक संक्रमितों की संख्या अधिक हो सकती है । उल्लेखनीय है कि राष्ट्रपति हसन रोहानी की सरकार महामारी के साथ-साथ प्रतिबंध की वजह से पहले ही संकट का सामना कर रही अर्थव्यवस्था को संभालने के लिए भी संघर्ष कर रही है । ईरान शनिवार (18 अप्रैल) से छोटे कारोबार को खोलने की अनुमति देगा । इससे पहले गत हफ्ते ईरान ने राजधानी तेहरान से बाहर इसी तरह की छूट दी थी । सरकार के इस कदम की स्वास्थ्य विशेषज्ञों और यहां तक कुछ एजेंसियों ने भी आलोचना की है, लेकिन शीर्ष अधिकारियों का तर्क है कि प्रतिबंध का सामना कर रही ईरान की अर्थव्यवस्था लंबे समय तक लॉकडाउन को सहन नहीं कर सकती है । 
