कोरोना को लेकर महिला डॉक्टरों पर हमला: हाईकोर्ट बोला- ये दिन-रात लोगों की सेवा में लगे हैं, इनका सम्मान होना चाहिए
कारोना वायरस फैलाने का आरोप लगाकर सफदरजंग अस्पताल की दो महिला डॉक्टर पर हमला और दुर्व्यवहार किए जाने को दिल्ली उच्च न्यायालय ने चिंताजनक बताया है । न्यायालय ने कहा है कि कोरोना महामारी के चलते देश मुश्किल दौर से गुजर रहा है और डॉक्टर दिन-रात बिना थके लोगों की सेवा में लगे हैं । उच्च न्यायालय ने कहा है कि ऐसे में लोगों को डॉक्टर को सम्मान देना चाहिए ।

जस्टिस रजनीश भटनागर ने सफदरजंग अस्पताल के दो रेजिडेंट डॉक्टरों पर हमला करने के आरोपी संजीव शर्मा को जमानत पर रिहा करने का आदेश देते हुए यह टिप्पणी की है । उन्होंने कहा है कि आरोपी शर्मा पढ़ा लिखा होने के साथ-साथ इंटेरियर डिजाइनर है, ऐसे में उसे डॉक्टर का सम्मान करना चाहिए था ।

मधुमेह की बीमारी को भी आधार माना: उच्च न्यायालय ने आरोपी को 20 हजार रुपये के निजी मुचलका जमा करने की शर्त पर जमानत पर रिहा करने का आदेश दिया है । उच्च न्यायालय ने कहा है कि इस मामले में सभी चश्मदीद गवाहों के बयान दर्ज किए जा चुके हैं और तिहाड़ जेल में पहले से ही क्षमता से अधिक कैदी है । उच्च न्यायालय ने कहा है कि ऐसे में आरोपी संजीव शर्मा को जेल में रखने का कोई फायदा नहीं होगा । अदालत ने आरोपी को जमानत देने में उसके मधुमेह की बीमारी को भी आधार माना है । इससे भी उसे जमानत मिली है ।

रद्द हो चुकी थी जमानत 
दिल्ली पुलिस ने 9 अप्रैल को आरोपी को गिरफ्तार कर अदालत में पेश किया था । लेकिन मेट्रोपोलिटन मजिस्ट्रेट ने आरोपी को जमानत पर रिहा कर दिया । फिर दिल्ली पुलिस ने सत्र अदालत में अपील दाखिल कर आरोपी की जमानत रद्द करने की मांग की । सत्र अदालत ने विशेष तौर पर मामले को संगीन बताते हुए आरोपी संजीव की जमानत रद्द करके न्यायिक हिरासत के तहत उसे जेल भेज दिया था ।
 
दिल्ली पुलिस ने जमानत अर्जी का विरोध किया 
आरोपी ने सत्र न्यायालय के आदेश को चुनौती देते हुए उच्च न्यायालय से जमानत की मांग की थी । हालांकि दिल्ली पुलिस ने न्यायालय में आरोपी की जमानत अर्जी का काफी विरोध किया । पुलिस ने कहा कि आरोपी ने डॉक्टरों से मारपीट और अभ्रदता करके गंभीर अपराध को अंजाम दिया है । ऐसे में उसकी जमानत पर विचार नहीं किया जाना चाहिए ।
 
यह है मामला
उच्च न्यायालय में पेश मामले के अनुसार सफदरजंग अस्पताल में आपातकालीन विभाग के तैनात रेजीडेंट डॉक्टर अपनी बहन के साथ गौतम नगर इलाके में रहती है । उसकी बहन भी डॉक्टर हैं । वह 8 अप्रैल को साढ़े 9 बजे शाम को फल खरीदने के लिए गई थी । वहां पर मौजूद आरोपी पर आरोप है कि उसने दोनों डॉक्टर बहनों पर कोरोना महामारी फैलाने का आरोप लगाया और उनके साथ मारपीट और अभ्रदता भी की । मामले में मुकदमा दर्ज कर आरोपी को गिरफ्तार कर लिया ।
कश्मीर में कोरोना से ठीक हो चुके लोगों ने कहा, डॉक्टरों के छूने भर से भाग गई आधी बीमारी
कश्मीर में कोविड-19 से ठीक हो चुके लोगों का कहना है कि यह दवाओं से अधिक डॉक्टरों और स्वास्थ्य कर्मचारियों का मानवीय स्पर्श था, जिसने उन्हें इस खतरनाक संक्रमण से बचाया है । वायरस से पूरी तरह ठीक होने और नेगेटिव रिपोर्ट आने के बाद मंगलवार को 13 कोविड-19 रोगियों को अस्पताल से छुट्टी दे दी गई । ये लोग जब कोरोना को मात देकर दो सप्ताह बाद श्रीनगर के अस्पताल से बाहर निकले तो इनके चेहरे पर एक अलग ही रौनक थी । साथ ही डॉक्टरों और अन्य स्वास्थ्य कर्मियों ने भी उनकी सराहना की ।

कोरोना से जंग जीतकर ठीक हुए एक व्यक्ति ने कहा, "यह बहुत खुशी का क्षण है । मैं डॉक्टरों और सीडी अस्पताल के कर्मचारियों को धन्यवाद देना चाहता हूं । मैं उनके व्यवहार से बहुत खुश हूं । हम उनके इलाज के तरीके को कभी नहीं भूलेंगे । हम 50 प्रतिशत दवाओं से जबकि 50 प्रतिशत केवल उनके बेहतर व्यवहार से ठीक हुए हैं । मुझे अब बेहतर और सामान्य लग रहा है ।"

एक अन्य मरीज ने कहा, "हमारे साथ कितना अच्छा बर्ताव किया गया है, इसका वर्णन करने के लिए हमारे पास कोई शब्द नहीं है । मेडिकल स्टाफ ने हमारे लिए बहुत मेहनत की है । भगवान ने हमें एक नया जीवन दिया है ।"

ठीक हो चुके मरीज अब अपने घरों में ही एकांतवास में रहेंगे । इस दौरान वे कड़ी निगरानी में रहेंगे । डॉक्टरों ने कहा कि एक महीने बाद उनका फिर से टेस्ट किया जाएगा । राजकीय मेडिकल कॉलेज श्रीनगर की प्रिंसिपल सामिया रशीद ने कहा, "आम जनता के लिए मेरा संदेश है कि कृपया उन्हें परेशान न करें । उन्हें अछूत नहीं माना जाना चाहिए, उन्हें कोई बीमारी नहीं है । वे हमारी तरह ही हैं । हम में से किसी को भी यह बीमारी हो सकती है, इसलिए कृपया उनकी निजता का सम्मान करें ।" ठीक हुए मरीजों ने भविष्य के किसी भी कोविड-19 मामलों के लिए आवश्यक प्लाज्मा थेरेपी के लिए अपनी सहमति दी है ।

पल्मोनोलॉजिस्ट नावेद नजीर शाह ने कहा, "इन सभी रोगियों ने आगे जटिल मामलों पर प्लाज्मा थेरेपी के लिए अपनी सहमति दे दी है । यह भविष्य के कोविड-19 मामलों में मदद करेगा ।" इस हफ्ते की शुरुआत में पांच और सात साल की उम्र के दो नाबालिग कोविड-19 से संक्रमित बच्चों को श्रीनगर के जेएलएनएम अस्पताल से छुट्टी दे दी गई थी । इस संकट की घड़ी में कोरोना से जंग जीतना जहां रोगियों के लिए खुशी का पल है, वहीं ठीक होने वाले लोगों द्वारा चिकित्सा कर्मियों के अथक प्रयासों को श्रेय दिया जाना भी शुभ व बेहतर संकेत है ।
