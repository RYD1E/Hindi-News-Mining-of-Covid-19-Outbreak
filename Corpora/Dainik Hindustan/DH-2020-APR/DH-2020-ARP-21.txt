यूपी का 'कोरोना कैपिटल' बना आगरा, 24 घंटे में मिले 40 नये पॉजिटिव केस
यूपी के आगरा में फिर से कोरोना बम फूटा है । आगरा तक यूपी का कोरोना कैपिटल बनता जा रहा है । मंगलवार की सुबह आई रिपोर्ट में 28 संक्रमित मिले । पिछले 24 घंटों में 40 केस मिल चुके हैं । बीते छह दिनों में 128 संक्रमित केस मिले । सबसे ज्यादा निजी अस्पतालों में लगभग 125 केस हैं । संक्रमितों की कुल संख्या 295 पहुंच चुकी है । अब तक छह लोगों की मौत और 26 कोरोना संक्रमित स्वस्थ होकर घर लौट चुके हैं । 

ताजनगरी में प्रदेश में सबसे ज्यादा कोरोना संक्रमित मिल रहे हैं । पहले विदेशी संपर्क, जमातियों ने संख्या बढ़ाई और अब स्वास्थ्यकर्मी इस आंकड़े को बढ़ा रहे हैं । मंगलवार को मिली रिपोर्ट में संक्रमित लोगों के संपर्क वाले 14 केस मिले हैं । जबकि एसआर हॉस्पिटल के छह लोगों का स्टॉफ संक्रमित निकला । तीन जमाती और इतने ही स्वास्थ्यकर्मी कोरोना पॉजिटिव मिले । इसके अलावा दो अन्य लोग भी संक्रमित मिले ।

ये आंकड़ा किस तेजी के साथ बढ़ रहा है, इस बात का अंदाजा इसी से लगाया जा सकता है कि पिछले 24 घंटों में 40 कोरोना संक्रमित केस मिले । स्वास्थ्यकर्मियों की संख्या सवा सौ से पार हो चुकी है । वहीं जमाती और उनके संपर्क वाले भी लगभग सौ के आसपास पहुंच चुके हैं । जिलाधिकारी प्रभु एन सिंह ने बताया कि जिन इलाकों में पॉजिटिव केस मिल रहे हैं, उन्हें हॉटस्पॉट घोषित किया जा रहा है । अभी तक शहर में 86 हॉटस्पॉट घोषित किए जा चुके हैं । 

दूध और सब्जी की रही किल्लत
कोरोना संक्रमितों में दूध और सब्जी वाले क्या मिले कि दूध और सब्जी की भी किल्लत शुरू हो गई । एक तरफ दो दिन से बंद सब्जी मंडी सोमवार को खुली भी तो कम लोग पहुंचे । कुछ लोगों पर पास नहीं थे तो उन्हें मंडी में प्रवेश नहीं दिया गया । कुछ दूध वालों को कॉलोनी में जाने पर पुलिस कार्रवाई का शिकार होना पड़ा । 

यूपी में अब तक 1294 पॉजिटिव मरीज : 

उत्तर प्रदेश में अब तक 1294 कोरोना संक्रमित मरीज मिल चुके हैं । इसमें 140 लोग स्वस्थ होकर घर चले गए । इस समय 1134 एक्टिव केस हैं । मंगलवार को प्रदेश भर में 110 नए पॉजिटिव केस सामने आए हैं । प्रमुख सचिव स्वास्थ्य एवं चिकित्सा अमित मोहन प्रसाद ने बताया कि 1294 कोरोना पॉजिटिव मामले 53 ज़िलों में पाए गए हैं । नौ जिले ऐसे हैं, जिनमें एक्टिव केस शून्य हैं । 44 ज़िलों में ही एक्टिव केस निकल रहे हैं । उन्होंने बताया कि प्रदेश में 1748 सर्विलांस टीम काम कर रही हैं । 1242 बेडों पर आइसोलेशन मरीज हैं । 10 हजार 800 लोग क्वारंटीन फैसिलिटी में हैं । प्रमुख सचिव ने यह भी बताया कि प्रदेश में पूल टेस्टिंग का काम चल रहा है । 
आगरा में 12 कोरोना संक्रमित मिले, संख्या 267 पहुंची
आगरा में सोमवार को भी कोरोना संक्रमितों का मिलने का क्रम जारी रहा । सोमवार को 12 लोग कोरोना संक्रमित पाए गए । अब 229 लोगों का विभिन्न अस्पतालों में इलाज चल रहा है । 26 लोग स्वस्थ हो चुके हैं । 
सोमवार को आई रिपोर्ट ने  एक बार फिर से चौंका दिया है । विदेश यात्रा के इतिहास वाले संक्रमित केसों और उनके संपर्क वालों को काफी पहले ट्रेस कर लिया गया था । उसके बाद सोमवार को दो संक्रमित और मिल गए । सोमवार की आई रिपोर्ट में जमाती, स्वास्थ्यकर्मी और पारस हॉस्पिटल के संपर्क वाला एक-एक संक्रमित मिला । जबकि फतेहपुरसीकरी में मिले मिला संक्रमित एक-दूसरे से संपर्क वाला है । शेष पांच अन्य संक्रमित मिले हैं । 
जिलाधिकारी प्रभु एन सिंह ने बताया कि जमातियों की संख्या 63, पारस हॉस्पिटल 80, स्वास्थ्यकर्मी 26, विदेश संपर्क 26, फतेहपुरसीकरी के संप‌र्क वाले संक्रमितों की संख्या 24 हो गई है । अन्य की संख्या 18 हो गई है । उन्होंने बताया कि सोमवार तक 4289 सैंपल लिए जा चुके हैं । इनमें 235 रैपिड टेस्ट हुए हैं । 
कोविड-19 से जंग लड़ रहे कोरोना वॉरियर्स को मिलेगा शहीद का दर्जा, राजकीय सम्मान से अंतिम संस्कार, नवीन पटनायक का ऐलान
कोरोना वायरस के खिलाफ जंग लड़ने वाले कोरोना योद्धाओं, मसलन डॉक्टर्स और सभी स्वास्थ्यकर्मियों को लेकर ओडिशा सरकार ने बड़ा फैसला लिया है । ओडिशा के मुख्यमंत्री नवीन पटनायक ने ऐलान किया कि अगर कोरोना वायरस महामारी से जंग लड़ रहे कोरोना वॉरियर्स की मौत होती है तो उन्हें में शहीद का दर्जा दिया जाएगा और राजकीय सम्मान के साथ उनका अंतिम संस्कार किया जाएगा । बता दें कि कोरोना वायरस के खिलाफ जंग में डटे स्वास्थ्यकर्मियों के भी कई जगह पॉजिटिव होने का मामला सामने आया है । 

इतना ही नहीं, कोरोना के खिलाफ जंग में अगली कतार में खड़े शहीद होने वाले कोरोना वॉरियर्स को 50 लाख रुपये का बीमा दिया जाएगा । नवीन पटनायक ने कहा कि भारत सरकार की पहल के साथ राज्य सरकार यह सुनिश्चित करेगी कि सभी स्वास्थ्य कर्मियों (निजी और सार्वजनिक) और अन्य सभी आवश्यक सेवाओं के सदस्यों को 50 लाख रुपये दिए जाएं, जो कोरोना के खिलाफ लड़ाई में अपनी जान गंवा देते हैं ।

