प्रतापपुर में कोरोना के दो संक्रमित और मिले
टूंडला के प्रतापुर में कोरोना के दो और संक्रमितों के मिलने से स्वास्थ्य महकमे में हड़कंप मच गया है । अब जिले में कोरोना संक्रमितों की संख्या 16 हो गई है ।

प्रतापपुर में आगरा के निजी हास्पीटल में नौकरी करने वाला युवक छुट्टी में आया था और चार दिन रहने के बाद चला गया था । जब उसकी आगरा में कोरोना संक्रमित होने की पुष्टि हुई तो प्रतापपुर के अलावा आसपास के पांच गांवों को सील कर सेनेटाइजिंग कराई जा रही है ।

प्रतापपुर में संक्रमित युवक के परिवार के चार सदस्य शुक्रवार को संक्रमित पाए गए थे । इसके बाद रविवार को दो सदस्य और संक्रमित मिले हैं । इनकी सैफई से रिपोर्ट आने के बाद गांव में सीलिंग और कड़ी कर दी है । अभी कई और सैंपल लिए जा रहे हैं । बताते चलें इससे पहले फिरोजाबाद में चार जमाती संक्रमित मिले थे । इसके बाद जमातियों के संपर्क में आने वाले छह लोग और संक्रमित मिले थे । अब जिले में कोरोना संक्रमितों की संख्या 16 हो गई है ।
कोरोना: लॉकडाउन के बाद संक्रमितों की संख्या 13 गुना बढ़ी, 24 घंटे में 31 लोगों की मौत और 918 चपेट में
लॉकडाउन के 19 दिन पूरे हो चुके हैं, लेकिन देश में कोरोना रोगियों की संख्या बढ़ते जा रही है । लाकडाउन आरंभ होने से यदि स्थिति का आकलन करें तो संक्रमण की दर में भले ही थोड़ी कमी आई हो लेकिन संक्रमितों की संख्या में 13 गुना की बढ़ोत्तरी हुई है । मौतों का सिलसिला भी बढ़ रहा है । पिछले चौबीस घंटों के दौरान 31 रोगियों की मृत्यु हो गई जबकि 918 और लोग कोरोना की चपेट में आए हैं । 

कोरोना संक्रमण के आंकड़ों पर नजर डालें तो 25 मार्च को लाकडाउन शुरू होने से पूर्व कोरोना रोगियों की संख्या देश में 606 थी तथा 25 मार्च के इसमें 17 फीसदी की बढ़ोत्तरी दर्ज की गई थी । 12 अप्रैल को कोरोना रोगियों की संख्या 8447 तक पहुंच गई है लेकिन दैनिक वृद्धि दर 17 फीसदी से घटकर 12.4 फीसदी की करीब है । इन्हीं आंकड़ों का दूसरा पहलू यह है कि रोगियों की संख्या को यदि देखा जाए तो इनमें 1300 फीसदी का इजाफा हो चुका है ।

केंद्रीय स्वास्थ्य मंत्रालय द्वारा रविवार देर शाम जारी आंकड़ों के अनुसार, कोरोना रोगियों की संख्या बढ़कर 8447 हो गई है । जबकि मृतकों की संख्या 273 तक पहुंच गई है । इस बीच उपचार के बाद स्वस्थ होने वालों की संख्या भी बढ़ रही है । अब तक 764 लोग स्वस्थ हो चुके हैं । जबकि 7409 लोगों का अस्पतालों में इलाज चल रहा है ।

महाराष्ट्र कोरोना से सर्वाधिक प्रभावित है । वहां अब तक 127 लोगों की मौत हो चुकी है तथा संक्रमितों की संख्या 1761 तक पहुंच गई है । दूसरे नंबर पर दिल्ली है जहां एक हजार से अधिक कोरोना रोगी हो चुके हैं । इसके बाद तमिलनाडु सर्वाधिक संक्रमित है ।
आगरा में 12 नए मरीजों में कोरोना की पुष्टि, यूपी में अब तक 464 लोग covid 19 पॉजिटिव
आगरा में कोरोना लगातार तेजी पाव पसार रहा है । रविवार सुबह 12 नए मरीजों में कोरोना की पुष्टि हुई । आगरा में अब तक कोरोना सं‍क्रमितों का आंकड़ा 104 पर पहुंच गया है । इनमें से एक की मौत हो चुकी है और दो लोग स्वस्थ होकर घर लौट चुके हैं । वहीं उत्तर प्रदेश में कोरोना वायरस से संक्रमित लोगों की संख्या बढ़कर 464 हो गई ।

आपको बता दें आगरा में 104, गौतमबुद्ध नगर में 64, मेरठ में 48, लखनऊ में 32, गाजियाबाद में 27, सहारनपुर में 21, शामली में 17, बुलंदशहर और फिरोजाबाद में 11-11 और सीतापुर में 10 मामले सामने आए । बुलेटिन में बताया गया कि बस्ती, कानपुर और वाराणसी में 9-9 मामले सामने आए । अमरोहा में सात, हापुड़ महाराजगंज, प्रतापगढ़, रामपुर और बरेली में छह-छह, गाजीपुर और बागपत में पांच-पांच, आजमगढ़, हाथरस, मुजफ्फरनगर, जौनपुर और लखीमपुर खीरी में चार-चार मामले सामने आए हैं । बुलेटिन के अनुसार अब तक 45 लोग ठीक हो चुके हैं ।

देश में कोरोना के 8356 मरीज

देश में पिछले 24 घंटे में 909 मामले सामने आने के बाद कोरोना से संक्रमित लोगों की संख्या बढ़कर 8356 हो गई है । वहीं, पिछले 24 घंटे में कोरोना से 34 लोगों की मौत हुई है, जिससे कोविड-19 महामारी मरने वालों का आंकड़ा 273 पहुंच गया है । हालांकि, शनिवार के आंकड़े की तुलना में यह थोड़ा कम है । स्वास्थ्य मंत्रालय द्वारा जारी ताजा आंकड़ों के मुताबिक, कोरोना वायरस के कुल 8356 मामलों में से 7367 एक्टिव केस हैं । इसके अलावा, 715 लोग पूरी तरह से ठीक हो गए हैं या उन्हें अस्पताल से छुट्टी दे दी गई है । स्वास्थ्य मंत्रालय के रविवार सुबह 8 बजे तक के आंकड़ों के मुताबिक, कोरोना वायरस से सर्वाधिक 127 लोगों की मौत महाराष्ट्र में हुई । यहां अब इस महामारी से पीड़ितों की संख्या 2096 हो गई है ।

दुनिया में मरने वालों की संख्या एक लाख के पार

कोरोना वायरस महामारी के चलते दुनियाभर में मरने वाले लोगों की संख्या एक लाख को पार कर गई है । यह शनिवार को बढ़ कर 1,04,925 हो गई । चीन में पिछले साल दिसंबर में इस वायरस के पनपने के बाद से अब तक दुनिया के 193 देशों और क्षेत्रों में एक लाख से अधिक लोगों की मौत के साथ ही संक्रमण के 17,27,171 से अधिक मामले दर्ज किए गए हैं । कोरोना से विश्व में सर्वाधिक मौत अमेरिका में हुई है । यहां 18,883 लोगों की जान गई है ।
