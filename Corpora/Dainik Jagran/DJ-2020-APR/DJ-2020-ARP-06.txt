छह और लोगों में कोरोना की पुष्टि, लखनऊ में अब कुल 17 मरीज

लखनऊ, जेएनएन । तबलीगी जमात का राजधानी में भ्रमण भारी पड़ रहा है । शहर में संक्रमण का खतरा बढ़ गया है । मस्जिद में संपर्क में आए पांच लोगों में कोरोना की पुष्टि हुई है । वहीं शहर में सोमवार काे एक बच्चे समेत छह लोगों में कोरोना वायरस की पुष्टि हुई है ।
सीएमअो डॉ. नरेंद्र अग्रवाल के मुताबिक मस्जिद में तबलीगी समाज के संपर्क में आए लखनऊ निवासियों की स्क्रीनिंग की गई । इस दौरान 48 लाेगों के सैंपल जांच के लिए केजीएमयू भेजे गए । इनमें पांच लोगों में कोरोना वायरय की पुष्टि हुई है । इसमें तीन सदर कैंट निवासी, एक अकबरी गेट निवासी, एक आइआइएम रोग निवासी व्यक्ति है । वहीं छठा मरीज ढाई वर्षीय बच्चा गोमती नगर निवासी है । यह संक्रमित मां के संपर्क में आया था । ऐसे में पांच मरीजों को साढ़ामऊ अस्पताल व बच्चे को केजीएमयू में भर्ती कराया गया है । ऐसे में लखनऊ में अब मरीजों की संख्या बढ़कर 17हो गई है ।

केजीएमयू में 16, पीजीआइ में दो में कोरोना की पुष्टि

शहर में केजीएमयू व पीजीआइ में जांच के लिए विभिन्न जनपदों के सैंपल आए । इसमें केजीएमयू में 16 मरीजों में कोरोना की पुष्टि हुई है । इसमें छह लखनऊ, आठ सीतापुर खैराबाद, दो आगरा के मरीज हैं । वहीं पीजीआइ में दो कानपुर के मरीजों में कोराना की पुष्टि हुई है ।

राजधानी में 34 पॉजिटिव मरीज भर्ती
राजधानी के बलरामपुर अस्पताल में भर्ती कोरोना पॉजिटिव मरीजों को साढ़ामऊ अस्पताल में शिफ्ट कर दिया गया है । साढ़ामऊ में 14, केजीएमयू में आठ व कमांड में दो मरीज भर्ती हैं । इनकी हालत स्थिर है । सभी का इलाज चल रहा हैे ।

घर पर कोरोना महामारी पर लिख रहे डायरी
जागरण संवाददाता, सोनभद्र : कोरोना वायरस के संक्रमण से बचाव के लिए देश में लॉकडाउन किया गया है । इस वैश्विक महामारी से पूरा विश्व जूझ रहा है । प्रधानमंत्री के लॉकडाउन की घोषणा के चलते लोग घरों में कैद हो गए हैं । आम तौर पर एक दूसरे से बातचीत करने वाले लोग भी अपनी दिनचर्या को बदल लिया है ।

शिक्षा के क्षेत्र में उत्कृष्ट योगदान देने के लिए राष्ट्रपति के हाथों से सम्मानित 80 वर्षीय वरिष्ठ साहित्यकार अर्जुन दास केशरी इन दिनों अपने राब‌र्ट्सगंज नगर स्थित निवास स्थान पर रह रहे हैं । उन्होंने अपने दिनचर्या में पूरी तरीके से बदलाव कर लिया है । आमतौर पर हमेशा उनके घरों पर साहित्य से जुड़े लोगों का आना जाना लगा रहता था । लेकिन इन दिनों कोरोना वायरस को लेकर वह अलर्ट दिखाई दे रहे हैं । वह सुबह पांच बजे उठते है । नित्यक्रिया करने के बाद योग व प्रणायाम करते हैं । प्रतिदिन एक घंटा दुर्गा सप्तशती का पाठ कर रहे हैं । लॉकडाउन के चलते पर्याप्त समय मिलने से कोरोना महामारी के विषय पर प्रतिदिन दो पेज की एक डायरी लिख रहा हूं कि इस महामारी का स्थायी समाधान क्या हो सकता है । इसके अलावा जो किताबें आधी-अधूरी लिखी पड़ी है उसको पूर्ण करने का काम कर रहा हूं । कई दिनों से पुरानी किताबों पर धूल जम गई थी, लेकिन इस समय पर्याप्त समय मिलने से उसकी साफ-सफाई प्रतिदिन कर रहा हूं । वे कहते हैं कि लॉकडाउन का सभी को पालन करना चाहिए । सावधानी बरतकर ही इस महामारी से निजात पा सकते हैं ।

कानपुर में दो और मिले कोरोना पाॅजिटिव, अबतक की संख्या हुई दस

कानपुर, जेएनएन । शहर में कोरोना वायरस से संक्रमित मिलने वालों की संख्या दस हो गई है । सोमवार को आई रिपोर्ट में तब्लीगी जमात के एक सदस्य और संपर्क में आए एक व्यक्ति में कोरोना संक्रमण की पुष्टि हुई है । अबतक कुल आठ लोग तब्लीगी जमात के सदस्य और एक संपर्क में आया व्यक्ति कोरोना पॉजिटिव है ।

वहीं शहर में पहले कोरोना पॉजिटिव मिले बुजुर्ग की दूसरी रिपोर्ट निगेटिव आने के बाद वह अब ठीक हो चुके हैं । पाॅजिटिव आई रिपोर्ट वाले कोरोना संक्रमित तब्लीगी जमात का सदस्य पनकी के नारायणा मेडिकल कॉलेज और संपर्की मंधना के रामा मेडिकल कॉलेज में क्वॉरेंटाइन हैं । अब दोनों को कोविड 19 के आइसोशन वार्ड में शिफ्ट करने की तैयारी की जा रही है ।


दिल्ली के निजामुद्दीन के मरकज में शामिल होने तब्लीगी जमात के लोगों की तलाश शुरू होन के बाद शहर में भी 31 मार्च की रात कैंट के गोलाघाट, बाबूपुरवा से जमाती पकड़े गए थे । दूसरे दिन मछरिया, घाटमपुर के सजेती, बरीपाल, ग्वालटोली और शास्त्री नगर क्षेत्र से कुल 88 लोगों को पकड़कर क्वारंटाइन किया गया था । इसमें जमाती और उनके संपर्क में आए लोग शामिल हैं । उन्हें हैलट कोविड-19 हॉस्पिटल, उर्सला अस्पताल, पनकी के नारायणा मेडिकल कॉलेज और मंधना के रामा मेडिकल कॉलेज के क्वारंटाइन सेंटर में रखा गया ।

पहले चरण में 31 संदिग्ध की जांच में तब्लीगी जमात के छह सदस्यों कोरोना पॉजिटिव मिले । वहीं दूसरे चरण में 22 संदिग्धों की रिपोर्ट में एक जमाती कोरोना संक्रमित पाया गया । छह संक्रमित मरीज हैलट के कोविड-19 हॉस्पिटल और एक जमाती सरसौल सीएचसी के आइसोलेशन वार्ड में भर्ती हैं । सोमवार सुबह एसजीपीजीआई लखनऊ से आई जांच रिपोर्ट में बीस वर्षीय तब्लीगी जमात के सदस्य में कोरोना संक्रमण की पुष्टि हुई है । वहीं बरीपाल क्षेत्र में जमाती के संपर्क में आया 53 वर्षीय अधेड़ कोरोना पॉजिटिव पाया गया है ।

सीएमओ डॉ. अशोक शुक्ला ने बताया कि एसजीपीजीआइ से सोमवार सुबह 35 लोगों की की जांच रिपोर्ट आई है । इसमें तब्लीगी जमात के सदस्य और संपर्क में आने वाले एक व्यक्ति में कोरोना वायरस के संक्रमण की पुष्टि हुई है । इनमें से एक रामा मेडिकल कॉलेज और दूसरा नारायणा मेडिकल कॉलेज में क्वारंटाइन है, जल्द ही दोनों को कोविड 19 हॉस्पिटल के आइसोलेशन वार्ड में शिफ्ट कराया जा रहा है ।










