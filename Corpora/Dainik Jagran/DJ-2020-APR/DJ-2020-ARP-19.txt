बक्सर में आसनसोल से लौटे 2 की कोरोना रिपोर्ट पॉजिटिव, मरीज की बेटी और दामाद भी संक्रमित
बक्सर, जेएनएन । एक तरफ जहां पूरा विश्व कोरोना के कहर से कराह रहा है वहीं, बक्सर में भी अब कोरोना संक्रमित मरीजों की संख्या बढ़ती जा रही है । पिछले दिनों जहां दो कोरोना संक्रमित मरीज पाए गए थे वहीं, एक बार फिर कोरोना के 2 नए मामले सामने आए हैं । बताया जा रहा है कि, यह दोनों नए मामले नया भोजपुर के ही हैं ये पूर्व में कोरोना वायरस के संक्रमित 67 वर्षीय व्यक्ति के संपर्क में आए थे । दोनों पहले मिले मरीज के बेटी और दामाद बताए जा रहे हैं । इन दोनों मामलों के मिलने के बाद बक्सर में कोरोना संक्रमित मरीजों की कुल संख्या चार हो गई है ।

इस बाबत जानकारी देते हुए सूचना जनसंपर्क पदाधिकारी कन्हैया कुमार ने बताया कि, कोरोना संक्रमण के दोनों ने मामलों में एक महिला तथा एक पुरुष हैं । महिला के उम्र जहां 28 वर्ष है वहीं पुरुष की उम्र 30 वर्ष बताई जा रही है । उन्होंने बताया कि दोनों पूर्व में मिले कोरोना पॉजिटिव मरीज के निकट संबंधी हैं । जिसके कारण उसके संपर्क में आ गए थे । उन्होंने बताया कि अब इन दो नए कोरोना संक्रमित मरीजों के संपर्क में आए लोगों को तलाशा जा रहा है । उन्होंने बताया कि पूर्व में 68 व्यक्तियों के स्वाब के नमूने जांच के लिए भेजे गए थे जिनमें इन दो नए मामलों की पुष्टि हुई है । मामले की पुष्टि होते ही दोनों पॉजिटिव मरीजों को पटना भेजे जाने की तैयारी की जा रही है । इन दोनों से पूछताछ कर इनकी ट्रेवल हिस्ट्री खंगाली गयी है तथा उसके आधार पर इनके संपर्क में आये लोगों को चिह्नित किया जा रहा है ।

अन्य 57 रिपोर्ट नेगेटिव, नौ की रिपोर्ट का इंतजार

बक्सर में कोरोना संक्रमण के सभी मामले डुमरांव अनुमंडल के नया भोजपुर के ही हैं । पूर्व में जो 2 लोग कोरोना संक्रमण से ग्रसित पाए गए थे उनकी ट्रैवल हिस्ट्री खंगालने पर ज्ञात हुआ कि वे आसनसोल से किसी कार्यक्रम में शामिल होकर 30 मार्च को बक्सर पहुंचे थे तथा उन्होंने खुद को आइसोलेट ना करते हुए लोगों से मिलना-जुलना जारी रखा । इसी बीच तबीयत खराब होने पर 14 अप्रैल को उनके नमूने लेकर पटना जांच के लिए भेजे गए थे । तथा उन्हें क्वारंटाइन कर दिया गया था । जिसके बाद 16 अप्रैल को उनके जांच रिपोर्ट में कोरोना संक्रमण की पुष्टि की गई थी । संक्रमण की पुष्टि के बाद उनके 19 नजदीकियों की सूची बनाकर उन्हें भी क्वारंटाइन किया गया था तथा उनके नमूने भी जांच के लिए पटना भेजे गए थे । बताया जा रहा है कि कुल 68 लोगों के स्वाब के नमूने पटना भेजे गए थे, जिनमें इन दो लोगों को छोड़कर अन्य 57 की रिपोर्ट निगेटिव मिली है वहीं अन्य की 9 रिपोर्ट अभी अप्राप्त है ।

पुराना रावतपुर में मिले 32 कोरोना संदिग्ध, नोटिस चस्पा कर घरों में कराया क्वारंटाइन

कानपुर, जेएनएन । शहर में एक ओर कोरोना संक्रमित मरीजों की संख्या तेजी से बढ़ रही है तो कोरोना संदिग्ध लोगों की संख्या भी बढ़ती जा रही है । स्वास्थ्य महकमा सभी को क्वारंटाइन कराने के साथ सैंपल लेकर जांच के लिए भेज रही है । इसी कड़ी में रविवार को पुराना रावतपुर में रविवार को कोरोना संदिग्ध मिलने की सूचना से इलाके में हड़कंप मच गया । सूचना पर आई स्वास्थ्य विभाग की टीम ने तीन परिवारों के 32 लोगों के नमूने लेकर उन्हें क्वारंटाइन में भेज दिया है । वहीं पुलिस ने मोहल्ला सील कर दिया है और आवाजाही पर पाबंदी लगा दी है ।

कल्याणपुर थाना क्षेत्र के पुराना रावतपुर के स्थानीय लोगों ने पार्षद जितेंद्र गांधी को तीन परिवारों में कोरोना संदिग्ध लोगों के बारे में जानकारी दी । इसके बाद पार्षद ने पुलिस और स्वास्थ्य विभाग के लोगों को जानकारी दी । सूचना मिलते ही तत्काल स्वास्थ्य और पुलिस टीम रावतपुर गांव पहुंची और प्रभावित लोगों की थर्मल स्क्रीनिंग के बाद उन्हें क्वारंटाइन कर दिया । सभी के घरों के बाहर पुलिस ने नोटिस चस्पा करके पूरा मोहल्ला सील कर दिया है ।

पुलिस के अनुसार क्षेत्र के एक घर में पिछले दिनों एक कार्यक्रम में शामिल होने के लिए दिल्ली से पांच लोग आए थे । दिल्ली से आए युवकों में कोरोना लक्षण को देखते हुए मोहल्ले वालों को शंका हुई । इस परिवार के 20 सदस्यों की जांच की गई है । इसी तरह पत्नी व बच्ची समेत परिवार दिल्ली से आया है । इस परिवार के आठ सदस्यों की जांच की गई । थर्मल स्क्रीनिंग में सभी सदस्यों का तापमान अधिक पाया गया । वहीं एक अन्य परिवार में झारखंड के रांची से युवक आया है । युवक समेत उसके परिवार के पांच सदस्यों की जांच की गई । स्वास्थ्य विभाग की टीम ने तीनों परिवारों के घरों के बाहर नोटिस चस्पा करके सभी को क्वारंटाइन कर दिया है । मोहल्ले के लोगों से इन परिवार से दूर रहने को कहा है ।















