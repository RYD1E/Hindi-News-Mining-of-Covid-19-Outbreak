23 राज्‍यों के 78 जिलों में पिछले 14 दिनों में कोरोना का कोई नया केस नहीं : स्‍वास्‍थ्‍य मंत्रालय


नई दिल्‍ली, एएनआइ । कोरोना वायरस से निपटने और लॉकडाउन के दौरान स्थितियों पर नियंत्रण के लिए गुरुवार को स्‍वास्‍थ्‍य और गृह मंत्रालय की संयुक्‍त प्रेस कांफ्रेंस हुई । 
स्वास्थ्य मंत्रालय के संयुक्‍त सचिव लव अग्रवाल ने कहा कि देश के 12 जिलों में पिछले 28 दिनों में कोरोना वायरस का कोई नया मामला नहीं आया है । देश के 23 राज्‍यों के 78 जिलों में पिछले 14 दिनों में कोरोना वायरस का नया मामला नहीं आया है । 
उन्‍होंने कहा कि पिछले 24 घंटों में 1409 पॉजिटिव मामले सामने आए हैं, जो हमारे कुल मामलों को 21,393 तक ले जाते हैं । देश के अलग-अलग हिस्सों में कोरोना संक्रमण की वजह से अब तक 681 लोगों की मौत हो चुकी है । बीते 24 घंटे में 380 मरीज कोरोना संक्रमण से मुक्त हो गए हैं । इसी के साथ संक्रमण मुक्त होने वालों की संख्या 4257 हो गई है । 
आईसीएमआर ने कहा कि हमारे सामने कोरोना एक बड़ी चुनौती है । हमारा मूलमंत्र है कि जिंदगी कैसे बचाएं? हम लगातार टेस्टिंग बढ़ाने पर जोर दे रहे हैं । 

अधिकार प्राप्त समूह -2 के अध्‍यक्ष और पर्यावरण सचिव सीके मिश्रा ने कहा कि हम कोरोना वायरस के ट्रांसमिशन में कटौती, प्रसार को कम करने और ड‍बलिंग की दर को बढ़ाने में सक्षम हुए हैं । हमने भविष्य के लिए खुद को तैयार करने के लिए इस समय का उपयोग किया है । विकास अधिक या कम रैखिक रहा है, घातीय नहीं रहा है ।

उन्‍होंने कहा कि 23 मार्च को हमने देश भर में 14,915 टेस्‍ट किए हैं और 22 अप्रैल को हमने 5 लाख से अधिक टेस्‍ट किए हैं । यदि इसकी गणना की जाए तो यह 30 दिनों में लगभग 33 गुना होता है । यह पर्याप्त नहीं है और हमें लगातार आगे बढ़ना है और देश में टेस्टिंग को बढ़ाना है ।

उन्‍होंने कहा कि अभी हमारे पास 3,773 ऐसे अस्पताल हैं जिन्हें COVID19 के लिए चिन्हित किया है । कुल आइसोलेशन बैड 1,94,000 हैं । हमारी कोशिश है कि इसे हर दिन बढ़ाया जाए ।  
उन्‍होंने कहा कि हम लगभग उसी जगह पर हैं जहां हम एक महीने पहले थे, मतलब स्थिति अभी बहुत बिगड़ी नहीं है । एक महीने पहले जो लोग टेस्ट हो रहे थे उनका लगभग 4-4.5 प्रतिशत पॉजिटिव निकले थे और अभी भी लगभग यही स्थिति है । 

आईसीएमआर के महानिदेशक डॉ. बलराम भार्गव ने कहा कि यह बताना बहुत मुश्किल है कि कोरोना वायरस का पीक 3 मई तक आएगा या कब आएगा, लेकिन यह बहुत स्थिर है । पूरे विश्व में पॉजिटिव होने की दर 4.5% है, हम कह सकते हैं कि हम कोरोना वायरस के ग्राफ को वक्र से समतल करने में सक्षम हुए हैं । हालांकि, इसके पीक पर जाने की भविष्यवाणी करना मुश्किल है ।

गृह मंत्रालय की संयुक्‍त सचिव पुण्‍य सलिला श्रीवास्‍तव ने कहा कि मनरेगा में 1.5 करोड़ लोगों को रोजगार दिया गया है । गृह मंत्रालय ने सभी राज्‍यों को स्‍वास्‍थ्‍य कर्मियों का सुरक्षा दिया है और सभी जिले और राज्‍य में नोडल अधिकारी नियुक्‍त करने का आदेश दिया है । 

गृह मंत्रालय ने स्पष्ट किया है कि वरिष्ठ नागरिकों की बैक साइड अटेंडेंट और देखभाल सेवाओं को प्रतिबंधों से छूट दी गई है । प्रीपेड मोबाइल की रिचार्ज सेवाओं, शहरी क्षेत्रों में स्थित खाद्य प्रसंस्करण उद्योग जैसे मिल्क प्रोसेसिंग यूनिट, ब्रेड फैक्ट्री, आटा मिलों को छूट प्राप्त है । विद्यार्थियों के लिए शैक्षिक किताबों की दुकानों और गर्मी के मौसम को देखते हुए इलेक्ट्रिक पंखों की दुकानों को खोलने की अनुमति दी गई है । 


क्या आप जानते हैं कोरोना वायरस से जुड़े ये10 फैक्ट्स और मिथक?

नई दिल्ली, लाइफस्टाइल डेस्क । Coronavirus 10 Facts & Myths: कोरोना वायरस ने अब तक दुनिया भर में 26 लाख से ज़्यादा लोगों को संक्रमित कर दिया है, जबकि इसकी वजह से करीब दो लाख लोगों की जान जा चुकी है । सांस की तकलीफ को बढ़ाने वाले इस वायरस की पहचान सबसे पहले चीन के वुहान शहर में पिछले साल हुई । तेज़ी से फैलने वाला ये संक्रमण निमोनिया जैसे लक्षण पैदा करता है ।
दुनिया के लगभग सभी देशों ने इस वायरस को फैलने से रोकने के लिए लॉकडाउन किया हुआ है । जिसमें सभी लोग अपने घरों में बंद रहने को मजबूर हैं । आइए जानते हैं कि आखिर ये वायरस कैसे फैलता है । साथ ही जानें इससे जुड़े तथ्य और मिथ्य- 

कैसे फैलता है कोरोना वायरस

कोरोना वायरस कई वायरसों का एक समूह है । पशुओं में यह वायरस पाया जाना सामान्य है । यह वायरस संक्रमित व्यक्ति के छींकने या खांसने पर मुंह या नाक से निकली बूंदे के ज़रिए फैलता है । संक्रमित व्यक्ति को छूने और हाथ मिलाने से भी यह वायरस दूसरे व्यक्ति को चपेट में ले लेता है । ऐसी सतह जिस पर वायरस हो, उसे छूने के बाद यदि आप अपने मुंह, आंख या नाक को छूते हैं, तो उससे आप भी संक्रमित हो सकते हैं । इसके अलावा, विशेषज्ञों का कहना है कि इसके संक्रमण के कारण मौत का ख़तरा कम है, ऐसे में यह मानकर नहीं चलना चाहिए कि संक्रमण का मतलब मौत है ।  
तथ्य और मिथक

1. क्या घर के पालतू जानवरों से भी ये वायरस फैल सकता है?

ऐसे कुछ मामले सामने आए हैं जिसमें पालतू कुत्ते, बिल्ली और यहां तक कि चिड़ियाघर में बाघ भी कोरोना वायरस पॉज़ीटिव पाया गया । लेकिन, इसके बावजूद अभी तक ऐसे कोई सबूत नहीं मिले हैं जिससे ये साबित हो कि पालतू जानवरों से भी इंसानों को कोरोना वायरस संक्रमण का ख़तरा हो सकता है । हालांकि, जानवरों से संपर्क के बाद हमेशा अपने हाथ साबुन और पानी से धोएं । ऐसा करने से आप ई-कोली और सैलमोनेला जैसे बैक्टीरिया से बचे रहेंगे । 

2. क्या नया कोरोना वायरस बूढ़े लोगों या युवाओं को भी प्रभावित करता है? 

सभी उम्र के लोगों को कोरोना वायरस प्रभावित कर सकता है । बूढ़े लोग या फिर जो पहले से अस्थमा, डायबिटीज़ या दिल की बीमारी से ग्रस्त हैं, उनके इस वायरस से बीमार पड़ने का ज़्यादा ख़तरा है । WHO सभी उम्र के लोगों को वायरस से खुद को बचाने के लिए कदम उठाने की सलाह देता है ।

3. क्या एंटीबायोटिक्स इस नए कोरोनावायरस को रोकने और इसके उपचार में फायदेमंद हैं?
कोरोनो वायरस की रोकथाम या उपचार के साधन के रूप में एंटीबायोटिक्स का उपयोग प्रभावी नहीं है । हालांकि, आपको कोरोना वायरस की वजह से अस्पताल में भर्ती कराया जाना चाहिए । ज़रूरत पड़ने पर आपको एंटीबायोटिक दवाएं दी जा सकती हैं, जिनसे आपको राहत मिल सकती है, क्योंकि बैक्टीरिया के कारण अन्य बीमारियां भी पैदा हो सकती हैं ।

4. क्या कोरोना वायरस से लड़ने के लिए कोई खास दवा उपलब्ध है?
कोरोना वायरस की फिलहाल कोई दवा नहीं है, इससे बचाव ही इसका इलाज है । इस वक्त दुनिया के सभी वैज्ञानिक इसका वैक्सीन बनाने में दिन-रात एक कर रहे हैं । हालांकि, इस वायरस से संक्रमित लोगों को इसके लक्षणों की उचित समझ और सलाह दी जानी चाहिए । 

5. N95 मास्क पहनना कितना ज़रूरी? 

कोरोना वायरस के तेज़ी से बढ़ते हुए संक्रमण की वजह से भारतीय सरकार ने सभी को मास्क पहनने का आदेश दिया है । हालांकि, ज़रूरी नहीं है कि ये N95 मास्क ही हो । इससे पहले ये भी कहा गया था कि सभी लोग N95 मेडिकल कर्मियों और उन लोगों के लिए छोड़ दें जो कोरोना के मरीज़ की देखभाल कर रहे हैं । 
6. लोगों से कितनी दूरी बरतनी चाहिए?

क्योंकि कोरोना वायरस के संक्रमण की रेंज का दायरा 2 मीटर का है, इसलिए अगर आप किसी से दो मीटर की दूरी बनाकर मिलते हैं, तो आपको डरने की ज़रूरत नहीं है । 

7. क्या अल्कोहल से मरता है इंफेक्शन?

ऐसी ख़बरें बिल्कुल बेबुनियाद हैं, जिसमें बताया जाता है कि अल्कोहल से कोरोना वायरस ख़त्म हो जाता है । इसका सिर्फ और सिर्फ सेनिटाइज़र में इस्तेमाल फायदेमंद है । 

8. क्या नॉन वेज खाना सुरक्षित है? 

कोरोना वायरस नॉन वेज खाने से नहीं फैलता है बल्कि ऐसी अफवाह फैलाई जा रही है कि नॉन वेज से संक्रमण का ख़तरा बढ़ जाता है । इस बात का ध्यान रखना ज़रूरी है कि मांस अच्छी तरह पका हो और बिल्कुल भी कच्चा न हो । ज़्यादातर, इंफेक्शन कच्चा खाने से ही होते हैं । हां, कोई अन्य संक्रमण से बचने के लिए नॉन वेज से दूरी रखना ज़रूरी है । 

9. तापमान से नहीं है रिश्ता
यह वायरस सिंगापुर जैसे गर्म देशों में भी फैल रहा है तो इटली और साउथ कोरिया जैसे ठंडे देशों में भी हुआ है । सर्दी में यह वायरस ज़्यादा समय तक रह सकता है लेकिन अगर हम अपनी तरफ से इंफेक्शन को रोकने के सभी तरीके अपनाते हैं, तो हम सुरक्षित रह सकते हैं । 

10. इसकी वैक्सीन या इलाज?

कोरोना वायरस को लेकर अभी तक कोई वैक्सीन या दवा नहीं आई है क्योंकि यह एक नया वायरस है । सोशल मीडिया की वजह से इस बीमारी को लेकर डर ज़्यादा है । डॉ. गुलेरिया के मुताबिक कोरोना वायरस से मौत की दर 2 से 3% ही है, यानी 98% लोग ठीक हो जाएंगे ।



