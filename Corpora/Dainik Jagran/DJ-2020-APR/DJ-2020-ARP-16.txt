लखनऊ में कोरोना से पहली मौत, डालीगंज स्‍थि‍त हॉस्पिटल सील
लखनऊ, जेएनएन । Lucknow Coronavirus News Update: चीन से निकलने के बाद महामारी का रूप ले चुके कोरोना वायरस के संक्रमण को बढ़ाने में तब्लीगी जमात से लौटे लोग मानव बम साबित हो रहे हैं । लॉकडाउन और हॉटस्पॉट जोन बनाने के बाद भी राजधानी से एक के बाद एक संक्रमित लोगों की संख्या बढ़ती जा रही है । इसी बीच बुधवार को राजधानी में पहले कोरोना पॉजिटिव की मौत की खबर आई । केजीएमयू प्रवक्ता डॉ सुधीर सिंह ने बताया कि 64 वर्षीय रोगी बीते शनिवार से भर्ती थे । वहीं, इससे पहले जारी रिपोर्ट में एक ही दिन में नौ वर्ष की बच्ची समेत एक साथ 31 लोगों में कोरोना की पुष्टि हुई है । अधिकतर सदर के बता रहे हैं । स्वास्थ्य विभाग ने मौसम बाग स्थित डालीगंज हॉस्पिटल को सील कर दिया है । केजीएमयू में भर्ती कोरोना पॉजिटिव एक मरीज ने 10 से 13 अप्रैल तक इस अस्पताल में इलाज कराया था । अस्पताल के स्टाफ को क्वॉरेंटाइन कराने का आदेश भी दिया गया है । मरीज के सीधे संपर्क में आए लोगों का नमूना संग्रहित किया जा रहा है । सीएमओ डॉक्टर नरेंद्र अग्रवाल ने बताया कि तत्काल प्रभाव से अस्पताल को सील करा दिया गया है ।
लखनऊ के 64 वर्षीय कोरोना पॉजिटिव की मौत के बाद संक्रमित मरीजों की संख्या 67 हो गई है । इसके अलावा 19 तब्लीगी जमात के पॉजिटिव पाए गये हैं, जो सहारनपुर के हैं । लखनऊ में भर्ती अब कोरोना संक्रमितों की संख्या 86 पहुंच गई है ।  

11 अप्रैल को हुए थे भर्ती

नया गांव निवासी 64 वर्षीय कोरोना पॉजिटिव कई समस्याओं के साथ भर्ती हुए थे । इनको मधुमेह की बीमारी थी । इसकी वजह से गुर्दे खराब हो गए थे । फेंफड़ो में संक्रमण था । इनका कोरोना टेस्ट पॉजिटिव आया था । रोगी को वेंटीलेटर पर रख गया था । 

सोमवार को नौ मरीजों में हुई थी कोरोना वायरस की पुष्‍ट‍ि

सीएमओ डॉ. नरेंद्र अग्रवाल के मुताबिक, रविवार को 66 सैंपल जांच के लिए केजीएमयू भेजे गए थे । सोमवार को नौ मरीजों में कोरोना वायरस की पुष्टि हुई है । यह मरीज शहर के अस्पतालों में आइसोलेट कर दिए गए हैं । इनमें एक महिला व आठ पुरुष हैं । इसमें से तीन जमाती, पांच सदर व एक नजीराबाद के नया गांव निवासी मरीज है । अब इन क्षेत्रों में संक्रमित मरीजों के संकर्प में आए लोगों की तलाश की जा रही है । 80 संदिग्ध लोगों के सैंपल जांच के लिए भेजे गए हैं । केजीएमयू के प्रवक्ता डॉ सुधीर के मुताबिक रविवार रात को कुल 740 नमूनों की जांच की गई । इसमें 40 लोग कोरोना पाॅजिटिव पाया गया । इसमें 36 आगरा के मरीज हैं । इसके अलावा पीजीआइ, लोहिया संस्थान में भी विभिन्न जनपदों के मरीजों की जांच जारी है ।

अभी तक इतने मरीज हो चुके हैं डिस्चार्ज

19 मार्च : पहली मरीज केजीएमयू से डिस्चार्ज
छह अप्रैल : कनिका पीजीआइ से डिस्चार्ज
सात अप्रैल : तीन मरीज केजीएमयू से डिस्चार्ज
10 अप्रैल : एक मरीज केजीएमयू से डिस्चार्ज
11 अप्रैल : ढाई वर्षीय बच्चा डिस्चार्ज

जारी कोविड हेल्पलाइन 

सेंट्रल हेल्पलाइन नंबर- 91-11-23978046

यूपी हेल्पलाइन नंबर - 18001805145

जिलाधिकारी- 9415005000

सीडीओ- 9454465461

नगर आयुक्त एडीएम आपूर्ति- 9415005006

सीएमओ कंट्रोल रूम - 0522- 2230688, 0522- 2230955, 0522- 2230691, 0522- 2230333
















