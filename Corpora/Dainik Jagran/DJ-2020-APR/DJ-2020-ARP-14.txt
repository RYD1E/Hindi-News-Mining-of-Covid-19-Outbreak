Coronavirus Vaccine के लिए चीन ने शुरू किया दूसरे चरण का क्लीनिकल ट्रायल, इंसानों पर हो रहा प्रयोग
बीजिंग, एजेंसी । Coronavirus Vaccine: कोरोना वायरस के खिलाफ दुनिया में भयावह स्थिति बनी हुई है । अब एक लाख से अधिक लोगों की मौत हो गई है । ऐसे में कोरोना पर चीन से एक राहत भरी खबर आ रही है । घातक कोरोना वायरस का मुकाबला करने के तौर-तरीके ढूंढने में दुनियाभर के वैज्ञानिकों के जुट जाने के बीच चीन ने इसके टीके के लिए क्लीनिकल ट्रायल शुरू किया है ।

 यह ट्रायल का दूसरा फेज बताया जा रहा है । दरअसल, कोरोना वायरस के बढ़ते प्रसार के बीच दुनियाभर में इसकी दवाई ढूंढने की रेस तेज हो गई है । यह वैक्सीन चीन के इंस्टिट्यूट ऑफ बायोटेक्नॉलजी, अकैडमी ऑफ मिलिटरी मेडिकल साइंसेंज ऑफ चाइना द्वारा बनाई गई है । मानव शरीर पर रविवार को इसका दूसरी बार ट्रायल शुरू किया गया । इस काम में 500 वॉलिंटियर को लगाया गया है ।

दूसरे फेज में वैक्सीन की क्षमता की जांच

सरकारी मीडिया चाइना डेली के मुताबिक, सबसे अधिक उम्र के वॉलिंटियर की उम्र 84 साल है वो वुहान के रहने वाले हैं । उन्हें सोमवार को वैक्सीन दी गई थी । रिपोर्ट में बताया गया है कि वैक्सीन को जेनेटिक इंजिनियरिंग पद्धति से बनाया गया है और यह कोरोना वायरस संक्रमण से होने वाली बीमारी को रोकता है । पहले फेज में वैक्सीन के क्लीनिकल ट्रायल में मुख्य ध्यान इसकी सुरक्षा पर था, बल्कि दूसरे फेज में ध्यान इसकी क्षमता पर दिया जा रहा है । पहले फेज से उलट, दूसरे में ज्यादा लोगों को जोड़ा गया और वॉलिंटियर्स को इससे जोड़ने का अभियान गुरुवार को ही शुरू कर दिया गया था । पहला फेज मार्च में पूरा हो गया था ।

वैक्सीन बनाने में चीन को मिली शुरुआती बढ़त

मौजूदा समय में घातक कोरोना वायरस को रोकने के लिए कोई प्रभावी दवा मौजूद नहीं है । हालांकि, कई देशों में दवाइयों का क्लीनिकल ट्रायल शुरू हो गया है । वैज्ञानिकों का कहना है कि चीन ने वैक्सीन के निर्माण में संभवतः शुरुआती बढ़त ले ली है । इसकी वजह यह है कि वह नोवेल कोरोना वायरस के जीनोम सिक्वेंस की मैपिंग कर चुका है और वह इसलिए क्योंकि वायरस का मामला सबसे पहने चीनी शहर वुहान में ही आया था । चीन ने इसके बाद डब्ल्यूएचओ, अमेरिका और अन्य देशों के साथ जीनोम सिक्वेंस को साझा किया है ।

सीओ संगीता ने टाल दी शादी, बोलीं छह महीने से चल रही थी तैयारी, पर सामाजि‍क ज‍िम्‍मेदारी पहले
बागेश्वर, जेएनएन : कोरोना वायरस का संक्रमण रोकने के लिए देश में तीन मई तक लॉकडाउन बढा दिया गया है । ऐसे में तमाम लोगों ने जि‍म्‍मेदारी दि‍खाते हुए शादी-ब्‍याह जैसे सामूहि‍क आयोजनों को न‍िरस्‍त कर दिया है । उत्‍तराखंड के बागेश्‍वर जिले की कपकोट की सीओ संगीता ने भी नजीर पेश करते हुए अपनी शादी टाल दी है । उनका विवाह 14 अप्रैल यानी बुधवार को होना था । वैश्विक महामारी कोरोना वायरस से बचाव, रोकथाम के लिए उन्होंने ड्यूटी को प्राथमिकता दी है । उन्होंने कहा कि वह कोरोना को हराने के बाद विवाह करेंगी ।
सीओ ने कहा कि वर्तमान में देश कोरोना वायरस जैसी महामारी के संकट से गुजर रहा है । स्थिति सामान्य होने तक शादी की तिथि स्थगित करने का निर्णय लिया है । हमारा प्रथम कर्तव्य देश की सुरक्षा है । उन्होंने बताया कि उनके मंगेतर असिस्टेंट कमिश्नर वाणिज्य कर विभाग देहरादून में तैनात हैं । वे मूल रूप से पिथौरागढ़ से हैं और वर्तमान में हल्द्वानी में रहते हैं । दिसंबर 2017 में वह पुलिस में शामिल हुईं । आज मंगलवार को उनकी हल्द्वानी में विवाह होना था ।
उन्होंने कहा कि करीब छह माह पूर्व से शादी की तैयारी चल रही थी । लेकिन लॉकडाउन घोषित होने के बाद शादी के बारे में असमंजस की स्थिति पैदा हो रही थी । उन्होंने अब निर्णय लिया है कि शादी कोरोना को हराकर करेंगे । जिसमें उनके परिवार उनके साथ है । इधर, जिला बार एसोसिएशन के अध्यक्ष गोविंद भंडारी ने कहा कि सीओ कोरोना वारियर्स हैं और उनका निर्णय देश हित में है । उन्होंने कहा कि सीओ को लॉकडाउन के बाद जिला बार एसोसिएशन सम्मानित करेगी ।

दूध-दही का खाणा, इसलिए यहां मात खा रहा महामारी कोरोना

रोहतक, [पुनीत शर्मा] । हरियाणा लगातार कोरोना महामारी को मात देने में जुटा है । राज्‍य में कोराेना के पॉजिटिव मरीज लगातार ठीक हो रहे हैं । कोरोना वायरस का कहर पूरे देश में चल रहा है, और प्रदेश में भी करीब 189 लोग इसकी चपेट में आ चुके हैं, मरीज ठीक होकर लगातार अस्‍पतालाें से घर जा रहे हैं । इसका कारण हरियाणा में दूध-दही का खाणा यानि अच्‍छा खानपान है । डाॅक्‍टरों का कहना है कि बेहतर इम्‍यूनटी (शरीर की प्रतिरोधक क्षमता) के कारण कोराेना से उबरने में मरीजों काे आसानी हो रही है ।
हरियाणा के आंकड़ों पर नजर की जाए तो अन्य प्रदेशों की अपेक्षा यहां कोरोना संक्रमित मरीजों के ठीक होने की संख्या अधिक है । विशेषज्ञ चिकित्सकों का कहना है कि हरियाणा का खान-पान अन्य राज्यों के खानपान से बेहतर है । इसके चलते यहां के लोगों की रोग प्रतिरोधक क्षमता अन्य राज्यों के लोगों के सापेक्ष अधिक है । जिसके चलते प्रदेश में कोरोना संक्रमित मरीज जल्द ठीक हो रहे है ।

रोहतक पीजीआइ में 13 पॉजिटिव पाए गए मरीजों में से 12 पूरी तरह ठीक

कोरोना संक्रमित और आशंकित मरीजों की जांच के लिए रोहतक के पोस्ट ग्रेजुएट इंस्टीट्यूट ऑफ मेडिकल साइंस (पीजीआइएमएस) की वीआरडीएल (वायरल रिसर्च एंड डायग्नोस्टिक लैबोरेट्री) में चिकित्सकों की टीम जांच करने में जुटी है । लैब के चिकित्सकों के मुताबिक प्रदेश के लोगों की रोग प्रतिरोधक क्षमता अधिक है । लैब में जांच कराने वाले 13 मरीज कोरोना पॉजिटिव पाए गए मरीज ठीक हुए । इन मरीजों में से 12 मरीज ऐसे थे जिनकी दूसरी जांच रिपोर्ट दस दिनों के अंदर ही निगेटिव आ गई ।

लोगों की इम्युनिटी अधिक होने के कारण जल्द ठीक हो रहे लोग

मतलब साफ है कि उक्त लोगों की रोग प्रतिरोधक क्षमता अधिक थी, जिसके चलते उन्होंने कोरोना वायरस को जल्द ही मात दे दी । प्रदेश के आंकड़े को देखा जाए तो अभी तक कुल संक्रमित 186 मरीजों में से 31 लोग ऐसे हैं जो ठीक होकर घर जा चुके हैं, जबकि केवल पांच लोगों की मौत हुई है । प्रदेश में ठीक हुए मरीजों की संख्या भी देश के बड़े-बड़े राज्यों से काफी अधिक है ।

रोग प्रतिरोधक क्षमता अधिक तो संक्रमण का खतरा कम

चिकित्सकों के मुताबिक यदि व्यक्ति स्वस्थ है तो उसकी रोग प्रतिरोधक क्षमता अधिक होती है । ऐसे लोगों के शरीर में कोरोना वायरस को हराने के लिए निरंतर रोग प्रतिरोधक क्षमता वाले तत्व (एंटी बॉडीज) अधिक बनते हैं । जिसके चलते वह किसी भी वायरस से लड़ने की क्षमता रखते हैं ।

पौष्टिकता वाले खाद्य पदार्थ लें

वीआरडीएल इंचार्ज डाॅ. परमजीत सिंह गिल के मुताबिक हरियाणा में दूध-दही के साथ हरी सब्जियों व फलों का अधिक सेवन होता है । इसके चलते यहां के लोगों के शरीर में रोग प्रतिरोधक क्षमता अधिक होती है । उन्होंने लोगों से आह्वान किया कि प्रतिदिन खाने में दही व लस्सी का अधिक इस्तेमाल करें । साथ ही खाने में हरी सब्जियों, दालों के साथ सलाद का भी प्रयोग करें, इससे न केवल रोग प्रतिरोधक क्षमता बढ़ेगी, बल्कि संबंधित व्यक्ति को आयरन, कैल्शियम, विटामिन समेत अन्य पोषक तत्व भी भरपूर मात्रा में मिलेंगे ।

'' हरियाणा में बेहतर खानपान के चलते लोगों में रोग प्रतिरोधक क्षमता अन्य प्रदेशों के लाेगों की अपेक्षा अधिक है । चार दिन पहले तक पीजीआइ में जिन मरीजों की जांच हुई उनमें से 13 मरीज ठीक हुए हैं, जबकि 12 मरीजों की रिपोर्ट दस दिन के अंदर ही निगेटिव आई थी । अन्य संक्रमित लोगों की सेहत में भी सुधार हो रहा है ।

                                                           - डा. परमजीत सिंह गिल, प्रोफेसर वीआरडीएल, पीजीआइएमएस ।

आइआइटी कानपुर का 'थर्मल शॉक' देगा कोरोनावायरस को झटका, सेना ने भी मांगा
कानपुर, जेएनएन । कोरोनावायरस से जंग में भारतीय प्रौद्योगिकी संस्थान (आइआइटी) कानपुर ने एक और कदम बढ़ाया है और विशेषज्ञ नए-नए हथियार बनाने में जुटे हुए हैं । इस कड़ी में विशेषज्ञों ने थर्मल शॉक सिस्टम तैयार किया है, जो कोरोना को झटका देगा । इसके साथ ही सैनिटाइजेशन के लिए डिसइंफेक्टेंट चैंबर भी तैयार किया है । इन दोनों की मांग सेना ने आइआइटी से की है ।

दोनो उपकरण आधुनिक तरह से करेंगे सैनिटाइज


संस्थान के इंडस्टियल मैनेजमेंट एंड इंजीनियरिंग (आइएमई) विभाग ने डिसइंफेक्टेंट चैंबर और थर्मल शॉक सिस्टम का प्रोटोटाइप बनाया है । ये दोनों ही उपकरण आधुनिक तरीके से लोगों को सैनिटाइज करेंगे । संस्थान की ओर से इसकी टेस्टिंग परिसर स्थित हेल्थ सेंटर में शुरू की गई है । उपनिदेशक प्रो. एस गणोश ने बताया कि दोनों उपकरण-अलग अलग हैं । सेना के साथ ही स्वरूप नगर और काकादेव स्थित नर्सिगहोम ये उपकरण चाहते हैं । संस्थान इनकी कीमत निर्धारित कर रहा है ।

65 से 70 डिग्री सेल्सियस का है थर्मल शॉक

आइएमई के प्रो. दीपू फिलिप्स ने टीम के साथ इन दोनों उपकरणों को विकसित किया है । थर्मल शॉक 65 से 70 डिग्री सेल्सियस का रहता है मगर, शरीर को कुछ भी महसूस नहीं होता है । डिसइंफेक्टेंट चैंबर में सैनिटाइज करने वाले केमिकल्स हैं । उपकरण सेंसर पर आधारित है । इसमें कुछ भी छूने की आवश्यकता नहीं है, थर्मल शॉक सिस्टम तापमान के जरिए कोरोना से बचाएगा । निदेशक प्रो.अभय करंदीकर ने कहा कि संस्थान के विशेषज्ञों ने काफी बेहतर तकनीक विकसित की है, सेना इनकी मांग कर चुकी है ।

नूंह में होम क्वारंटाइन किए गए कोरोना संदिग्ध ने लगाई फांसी

नई दिल्ली, जागरण संवाददाता । हरियाणा के नूंह जिले में होम क्वारंटाइन किए गए एक युवक ने फांसी लगा जान दी । मामला जौरासी का है । मामले की सूचना मिलते ही पुलिस और स्वास्थ्य विभाग की टीम मौके पर पहुंची । फिलहाल सुसाइड की वजह अभी तक अभी तक साफ नहीं हो सकी है ।

मिली जानकारी के अनुसार, युवक को एक अप्रैल से 29 अप्रैल तक होम क्वारंटाइन किया गया था । स्वास्थ्य विभाग ने कोरोना की जांच के लिए सैंपल भी लिया था लेकिन अभी जांच रिपोर्ट नहीं आयी है ।


कोरोना की गिरफ्त में नूंह के ग्रामीण इलाके

कोरोना वायरस संक्रमण के सबसे ज्यादा मामलों के साथ रेड जोन में शामिल नूंह के ग्रामीण इलाके बुरी तरह प्रभावित हैं । इसे देखते हुए जिला प्रशासन अलर्ट मोड में है । स्वास्थ्य महकमे की टीमें लगातार ग्रामीण क्षेत्रों का दौरा कर लोगों के नमूने संग्रह कर रही है । खानपुर घाटी गांव को प्रशासन ने पूरी तरह सील कर दिया गया है वहीं डुंगेजा में भी पुलिस का सख्त पहरा है । पिनगवां पीएचसी के प्रभारी डॉ. मनप्रीत सिंह ने बताया कि खानपुर घाटी एवं डुंगेजा गांव के 53 लोगों को होम क्वारंटाइन भी कर दिया गया है ।

वहीं, स्वास्थ्य विभाग की मानें तो जिले में अब तक जो 45 कोरोना संक्रमित मरीज मिले हैं इनमें 38 जमाती हैं । जबकि सात ग्रामीण क्षेत्रों से हैं । सर्वाधिक संक्रमित खानपुर घाटी गांव के हैं । इस कारण प्रशासन की इस गांव पर खास नजर है । अधिकारियों के नेतृत्व में टीमें लगातार यहां का दौरा कर रही हैं । पुलिस प्रशासन ने सड़कों को जेसीबी से खोदकर गांव को पूरी तरह से सील कर दिया है । उपायुक्त पंकज कुमार ने बताया कि गांव खानपुर घाटी में डोर टू डोर जाकर करीब 4500 मास्क लोगों में बांटे गए हैं । सभी लोगों से अनिवार्य रूप से मास्क लगाने को कहा जा रहा है, ताकि संक्रमण को फैलने से रोका जा सके । इस कार्य को रेड क्रॉस सोसाइटी की टीम की मदद से पूरा किया गया ।


उल्लेखनीय है कि खानपुर घाटी में कोरोना पाजिटिव की संख्या सात होने के बाद प्रशासन ने इस गांव सील कर दिया है । ताकि कोई भी व्यक्ति बाहर से भीतर और भीतर से बाहर न जा सके । आवश्यक वस्तुओं व सब्जियों की आपूर्ति भी प्रशासन की ओर से ही करवाई जा रही है । उपायुक्त पंकज कुमार, पुलिस अधीक्षक नरेंद्र बिजारनिया व सिविल सर्जन डॉ. वीरेंद्र यादव भी गांव खानपुर घाटी का दौरा कर ग्रामीणों से घरों में ही रहने की अपील करते रहे हैं, ताकि संक्रमण को फैलने से रोका जा सका ।






