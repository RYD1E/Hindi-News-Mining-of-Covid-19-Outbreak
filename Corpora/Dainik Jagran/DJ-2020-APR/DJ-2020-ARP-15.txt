कोरोना फ्री हो चुके मुंगेर में संक्रमण का नया तब्‍लीगी कनेक्‍शन, कई इलाके सील
मुंगेर, जेएनएन । बिहार में कोरोना की एंट्री मुंगेर के एक युवक की मौत के साथ हुई । शनिवार 21 मार्च की सुबह पटना के अखिल भारतीय आयुर्विज्ञान संस्‍थान (AIIMS) में मुंगेर के जिस युवक की मौत हुई थी, देर शाम उसकी रिपोर्ट कोरोना पॉजिटिव मिली थी । उस मरीज से फैले संक्रमण की चेन को तोड़ मुंगेर को कोरोना फ्री बनाना स्‍वास्‍थ्‍य विभाग (Health Department) की बड़ी सफलता थी । लेकिन इस सफलता पर एक जमाती (Jamaati) ने पानी फेर दिया । बुधवार को मिला मुंगेर के जमालपुर का कोरोना पॉजिटिव वृद्ध तब्‍लीगी जमात (Tablighi Jamaat) से जुड़ा पाया गया है । इसके बाद प्रशासन ने जमालपुर को सील कर दिया है ।

जमालपुर के वृद्ध जमाती में मिला कोरोना का संक्रमण


जमालपुर के सदर बाजार मोहल्ले का 60 वर्षीय एक वृद्ध कोरोना से संक्रमित (Corona Positive) पाया गया है । जिला प्रशासन ने नालंदा में तब्लीगी जमात के कार्यक्रम में शामिल होने के संदेह में मोहल्ले के पांच लोगों को क्वारंटाइन सेंटर में रखा था । उसमें एक 60 वर्षीय बुजुर्ग की रिपोर्ट पॉजिटिव आई है ।

पूरा इलाका सील, सपर्क में आए लोगों की बन रही सूची

मुंगेर के जिलाधिकारी राजेश मीणा ने बताया कि कोरोना संक्रमित वृद्ध नालंदा में हुए तब्लीगी जमात के कार्यक्रम में शामिल हुआ था । मरीज के स्वजनों को क्वारंटाइन कर लिया गया है । पूरे इलाके को सैनिटाइज कराया जा रहा है । साथ ही जमालपुर सदर बाजार (Jamalpur Sadar bazaar) मोहल्ले से तीन किलोमीटर के इलाके को सील कर दिया गया है । आगे संक्रमित मरीज के संपर्क में आने वाले लोगों की सूची तैयार की जा रही है ।

संक्रमण चेन तोड़ मुंगेर को बनाया था कोरोना फ्री

विदित हो कि बिहार में कोरोना संक्रमण की एंट्री 21 मार्च को मुंगेर के एक युवक की मौत के साथ हुई थी । 21 मार्च की सुबह पटना के एम्‍स में मुंगेर के उसकी मौत हुई और देर शाम उसकी रिपोर्ट कोरोना पॉजिटिव आई । उससे बनी कोरोना संक्रमण की चेन को स्‍वास्‍थ्‍य विभाग ने तत्‍काल कार्रवाई कर तोड़ दिया । मृत युवक से मुंगेर व पटना तथा अन्‍य जगह कोरोना का संक्रमण फैला, लेकिन मरीजों की पहचान कर उनका इलाज किया गया । मुंगेर के भी छह संक्रमित मरीज स्‍वस्‍थ हो गए ।

तब्‍लीगी जमात के कोरोना कनेक्‍शन से बढ़ी मुश्किलें

प्रशासन ने मुंगेर में कोरोना संक्रमण की चेन तोड़ने के लिए लगातार मेहनत किया । संक्रमितों के संपर्क में आने वाले लोगों को क्वारंटाइन सेंटर भेजा गया । सभी की जांच कराई गई । लगातार सैंपल जांच में रिपोर्ट निगेटिव मिल रही थी । बीते दो सप्‍ताह से मुंगेर में कोई नया मामला भी नहीं मिला था । लग रहा था कि मुंगेर कोरोना फ्री जिला बन गया है । लेकिन इसी बीच यहां के एक तब्‍लीगी जमाती का कोरोना कनेक्‍शन निकल आया है । इस घटना ने प्रशासन की परेशानी नए सिरे से बढ़ा दी है ।

इंदिरापुरम में डॉक्टर को हुआ कोरोना, पॉजिटिव लोगों की संख्या हुई 32

गाजियाबाद [मदन पांचाल] । बुधवार को इंदिरापुरम के एक डॉक्टर कोरोना पॉजिटिव पाए गए हैं । सूचना मिलते ही प्रशासन एवं स्वास्थ्य विभाग की टीम ने उक्त डॉक्टर के घर पर होम अंडर क्वारंटाइन का स्टीकर लगा दिया है । इसके साथ ही जिले में कोरोना पॉजिटिव मरीजों की संख्या 32 पर पहुंच गई है ।

सीएमओ डॉ. एन के गुप्ता के मुताबिक शाम को कंट्रोल रूम पर सूचना मिली की ज्ञानखंड-2 में रहने वाले एक डॉक्टर की जांच रिपोर्ट पॉजिटिव आई है । मैक्स हॉस्पिटल साकेत दिल्ली के कैंसर विभाग में कार्यरत उक्त डॉक्टर का उपचार दिल्ली के मैक्स अस्पताल में ही चल रहा है ।


उनकी पत्नी भी डॉक्टर है । पूरे परिवार को होम क्वारंटाइन कर दिया गया है । क्षेत्र को सैनिटाइज करवा दिया गया है । डोर-टू-डोर सर्वे का काम चल रहा है । पूरे इलाके को सील किए जाने पर विचार किया जा रहा है ।

सीएमओ ने बताया कि अभी डॉक्टर की रिपोर्ट मंगवाई गई है । जांच प्राइवेट लैब की बताई गई है । प्रारम्भिक जांच में पता चला है कि डॉक्टर के संपर्क में आने वाले लोगों की संख्या करीब पचास है । बता दें कि इससे पहले तीन और डॉक्टर जिले में पॉजिटिव पाए गए है । एक स्वस्थ हो गए हैं । एक का उपचार दिल्ली में तो दूसरे का संयुक्त अस्पताल में चल रहा है ।





















