कोरोना के खिलाफ संघर्ष में अखबार महत्वपूर्ण

देवरिया: शहर के हड्डी रोग विशेषज्ञ डा. शांतनु जायसवाल ने कहा कि दैनिक जागरण का मैं नियमित पाठक हूं । सुबह अखबार पढ़ने के साथ ही दिनचर्या की शुरूआत होती है । कोरोना के खिलाफ संघर्ष में अखबार की भूमिका काफी महत्वपूर्ण है । अखबार पाठकों व आम जन को लगातार जागरूक कर रहा है और सकारात्मक खबरों के माध्यम से सही सूचनाएं लोगों तक पहुंचा रहा है । कोरोना संक्रमण के खतरे के बीच अखबार पूरी तरह से सुरक्षित है । अखबार पढ़ने या छूने से कोरोना संक्रमण का कोई खतरा नहीं है ।

कहा कि कोरोना से संबंधित लेख,जानकारियां व स्वास्थ्य संबंधी ज्ञानवर्धक सामग्री दी जा रही हैं, जिसे पढ़ कर हम लोग भी लाभान्वित होते हैं । कोरोना वायरस की राह रोकने में मीडिया लोगों को जागरूक कर अपनी भूमिका का बखूबी निर्वहन कर रहा है । मीडिया की भूमिका की सराहना स्वयं प्रधानमंत्री व मुख्यमंत्री कर चुके हैं । जब भी राष्ट्र व समाज पर किसी तरह का खतरा आया है तो अखबारों ने महत्वपूर्ण भूमिका निभाई है ।

कोलकाता की एक और झुग्गी बस्ती में मिला कोरोना संक्रमित, 1500 लोगों को किया गया क्वारंटाइन

राज्य ब्यूरो, कोलकाता: महानगर की बेलगछिया बस्ती के बाद अब कोलकाता नगर निगम के 109 नंबर वार्ड में ईएम बाईपास रोड के किनारे स्थित शहीद स्मृति कोलोनी नामक बस्ती में दो लोग कोरोना वायरस संक्रमित पाए गए हैं । महानगर की बस्तियों में जिस तरह से एक के बाद एक कोरोना संक्रमित मिलने लगे हैं यह बंगाल सरकार और यहां रहने वाले लोगों के लिए बड़ी चिंता का विषय है । ईएम बाईपास रोड के किनारे की बस्ती में दो कोरोना संक्रमित रोगी मिलने के बाद उक्त बस्ती में रहने वाले करीब 1500 लोगों को क्वारंटाइन कर दिया गया है । रविवार से ही बस्ती में पुलिस की गश्त तेज हो गई है । 

सूत्रों के अनुसार इस बस्ती में रहने वाले अधिकांश महिलाएं व पुरुष ईएम बाईपास किनारे की बहुमंजिली आवासीय कांप्लेक्सों समेत दक्षिण कोलकाता के विभिन्न क्षेत्रों के घरों में नौकर या फिर नौकरानी का कार्य करते हैं । यही नहीं कार्य के लिए यहां के लोग उत्तर व दक्षिण 24 परगना जिले में भी जाते रहते है । संकरी व घनी आबादी वाली इस बस्ती में छोटे-छोटे करीब 800 घर हैं । स्थानीय लोगों के एक वर्ग का आरोप है कि लॉकडाउन के बावजूद यहां सोशल डिस्टेंसिंग का पालन नहीं किया गया । कोरोना का मामला सामने आने के बाद करीब १५०० लोगों को क्वारंटाइन कर बस्ती के रास्तों को पूरी तरह से बंद कर दिया गया है । बाईपास से सटी यह बस्ती पूर्व जादवपुर और पंचसायर इलाके में आता हैं । शहीद स्मृति कॉलोनी मूल रूप से पंचसायर थाना क्षेत्र का है । पुलिस ने उक्त बस्ती पर निगरानी बढा दी गई है । यहां बताना आवश्यक है कि महानगर की झुग्गी बस्ती वाले इलाकों में जिस तरह से कोरोना फैल रहा है उससे देखते हुए राज्य प्रशासन ने सोमवार से रैपिड टेस्ट शुरू कराया है । बेलगछिया बस्ती में करीब 30 हजार लोग रहते हैं ।

बंगाल में कोरोना बहुत तेजी से फैलता जा रहा है । पिछले 24 घंटे में राज्य में कोरोना के 54 नए मामले सामने आए हैं । एक दिन में अबतक का यह सबसे ज्यादा मामले हैं । राज्य के मुख्य सचिव राजीव सिन्हा ने सोमवार को आयोजित संवाददाता सम्मेलन में इसकी जानकारी दी । उन्होंने बताया कि राज्य में कोरोना के एक्टिव केसों की संख्या बढ़कर 245 हो गई है । रविवार को यह संख्या 198 थी । रविवार को भी राज्य में कोरोना के 24 नए मामले सामने आए थे । पिछले कुछ दिनों से हर रोज 20 से अधिक मामले सामने आ रहे हैं ।

वाराणसी में तीन महिलाओं ने जीती Coronavirus से जंग, छह एक्टिव पाॅजिटिव, आठ की रिपोर्ट निगेटिव

वाराणसी, जेएनएन । बनारस के लिए राहत से भरी बड़ी खबर है । गंगापुर और बजरडीहा की तीन महिलाओं ने अपनी दृढ़ इच्छाशक्ति और डाक्टरों का साथ देते हुए कोरोना से अपनी जंग जीत ली है । तीनों महिलाओं की सोमवार को आई दूसरी रिपोर्ट भी निगेटिव आ गई है । फिलहाल इन्हें अभी 14 दिन तक अस्पताल में ही क्वारंटाइन किया जाएगा ।
गंगापुर के निवासी कारोबारी की कोरोना से मौत हो चुकी है । कारोबारी की मौत के बाद जब उनकी 52 वर्षीय पत्नी व 30 वर्षीय पुत्रवधू की जांच की गई तो वह दोनों भी कोरोना पाॅजिटिव निकलीं । डीडीयू अस्पताल में भर्ती कर उनका उपचार चल रहा था । उधर, बजरडीहा की रहने वालीं 42 वर्षीय महिला जो सऊदी अरब गईं थी उमरा करने, वापस आने के बाद तबीयत खराब होने पर जांच कराई । उनकी रिपोर्ट भी पाजिटिव निकली । उन्हें भी डीडीयू अस्पताल के आइसोलेशन वार्ड में रखा गया था । तीनों महिलाओं ने एक साथ बहादुरी और इच्छा शक्ति से जीती कोरोना की जंग जीत ली है । महिलाओं की दूसरी रिपोर्ट निगेटिव आने के बाद जिला प्रशासन और स्वास्थ्य विभाग ने राहत की सांस ली है । हालांकि अभी तीनों महिलाओं को स्वास्थ्य विभाग की निगरानी में ही 14 दिन तक क्वारंटाइन किया जाएगा । 14 दिन बाद ही इन्हें छोडऩे पर निर्णय होगा ।

चार जमाती समेत अब छह पाजिटिव केस

जिलाधिकारी कौशल राज शर्मा ने बताया कि वाराणसी में अब तक 15 केस कोरोना पाजिटिव के आ चुके । कोरोना संक्रमित एक कारोबारी की मौत हो चुकी है । 14 केस में से आठ की रिपोर्ट निगेटिव आ चुकी है । वर्तमान में जमात से जुड़े तीन लोगों के साथ ही पांडेय हवेली में एक ही परिवार के युवक-युवती व पितरकुंडा के एक जमाती की कोरोना से संबंधित रिपोर्ट ही पाजिटिव है । पांडेय हवेली के युवक-युवती के संबंध जमात से जुड़े हैं । इनके घर पर जमात से जुड़ी तेलंगाना की महिलाएं ठहरी थीं । कुल मिलाकर वाराणसी में इस समय छह लोगों की कोरोना से संबंधित रिपोर्ट पाजिटिव है ।

गाजीपुर-जौनपुर के भी तीन-तीन मरीज भी पाजिटिव से निगेटिव

जिलाधिकारी ने बताया कि डीडीयू अस्पताल में भर्ती गाजीपुर के तीन और जौनपुर के तीन मरीजों की दूसरी रिपोर्ट भी पाजिटिव से निगेटिव हो गई है । वर्तमान में वाराणसी के छह, गाजीपुर के तीन और जौनपुर का एक कुल 10 कोरोना पाजिटिव ही हैं । 

 बाबा नगरी पहुंचा कोरोना वायरस, पंजाब से आया युवक जांच में निकला पॉजिटिव
देवघर [ कंचन साैरव मिश्रा ] । Coronavirus Deoghar News Update झारखंड के संताल परगना प्रमंडल तक कोरोना वायरस पहुंच गया है । संताल के छह जिले कोरोना से दूर थे । संताल में कोरोना पॉजिटिव का पहला पहला देवघर जिले का है । मरीज के सैंपल की जांच धनबाद के पीएमसीएच में हुई । जांच रिपोर्ट पॉजिटिव है । इसके बाद बाबा नगरी देवघर में समेत पूरे संताल में कोरोना का खौफ बढ़ गया है । 
30 मार्च को पंजाब से देवघर आया था कोरोना पॉजिटिव युवक

कोरोना पॉजिटिव मरीज देवघर जिले के सारवां  प्रखंड अंतर्गत बैजूकुरा पंचायत का रहने वाला है । उसकी उम्र 17 वर्ष बताई जा रही है । पिछले 30 मार्च को 115 लोग तीन ट्रक पर सवार होकर वाया दिल्ली पंजाब से देवघर आए थे  । इन सभी को सीमावर्ती बुढ़ई थाना क्षेत्र के भिरखीबाद चेक पोस्ट के पास गाड़ी से उतारा गया  । उन्हें पहले  बुढ़ई मध्य विद्यालय  में बनाए गए क्वारंटाइन सेंटर में रखा गया  । उस दिन सभी को बुढ़ई थाने में खाना खिलाया गया था । वहां से सभी मजदूरों को अलग-अलग प्रखंड में भेज दिया गया था । इनमें से 19 को सारवां  स्थित कस्तूरबा गांधी विद्यालय के क्वारंटाइन सेंटर में रखा गया । पीड़ित भी उन्हीं में से एक है । 14 अप्रैल को इन सभी को घर भेज दिया गया था । उसके बाद उनके बीमार होने की पुष्टि हुई है ।

कोविड-19 अस्पताल में भर्ती होगा मरीज

देवघर के ललिता अस्पताल में कोविड-19 अस्पताल में बनाया गया है । इसमें भर्ती करने की तैयारी शुरू कर दी गई है । कोरोना पॉजिटिव की पुष्टि होने के बाद युवक और उसके परिजनों को सारवां पीएचसी लाकर जांच की गई । जांच के लिए उसके परिजनों का सैंपल लिया जा रहा है । दूसरी तरफ प्रखंड विकास पदाधिकारी रूद्र प्रताप के नेतृत्व  में प्रशासन, पुलिस व स्वास्थ्य विभाग की टीम गांव पहुंच गई है । ग्रामीणों से बातचीत की जा रही है । युवक के संपर्क में आने वाले लोगों का पता लगाया जा रहा है । कंटेनमेंट जोन घोषित कर गांव को सील कर दिया गया है । 
युवक में नहीं कोरोना पॉजिटिव के लक्षण

युवक में बीमारी के कोई लक्षण नजर नहीं आ रहे हैं । साथ ही उसके पंजाब से आए हुए काफी समय हो चुका है । क्वारंटाइन में रहने के दौरान भी उसमें कोई लक्षण नहीं मिले थे । जांच करके जब छोड़ा गया तो भी वह स्वस्थ नजर आ रहा था और यहां से जाने के बाद भी अब तक बीमारी का कोई लक्षण नहीं मिला है । ऐसे में उसके दूसरे सैंपल की जांच जल्द कराई जाएगी । बगैर लक्षण जांच में कोरोना पॉजिटिव को और भी खतरनाक माना जाता है । 

कोरोना पॉजिटिव मरीज के गांव को किया गया सील

उपायुक्त सह जिला दंडाधिकारी नैंसी सहाय ने कोरोना पॉजिटिव मरीज मिलने की पुष्टि की है । उन्होंने जारी बयान में कहा है-सारवां प्रखंड के गमहरिया गांव में कोरोना पॉजिटिव मरीज मिलने की जानकारी के पश्चात मरीज को बेहतर ईलाज के लिए आइसोलेशन वार्ड में रखा गया है । मरीज में अब तक कोरोना से संबंधित कोई भी प्राथमिक लक्षण नही दिख रहे हैं । साथ ही वर्तमान समय में मरीज की स्थिति बिल्कुल स्थिर बनी हुई है । इसके अलावे एहतियात के तौर पर गांव तक पहुंचने वाले हर रास्ते व चेकपोस्ट पर दंडाधिकारियों, पुलिस पदाधिकारियों की प्रतिनियुक्ति की है । साथ ही सभी की स्वास्थ्य सुरक्षा को देखते हुए गांव को सील किया गया है । ऐसे में आप सभी से आग्रह है कि बिना पैनिक हुए जिला प्रशासन का सहयोग करें ।

कृषि मंत्री ने डीसी-एसपी से ली मामले की जानकारी

कोरोना पॉजिटिव युवक राज्य के कृषि मंत्री बादल पत्रलेख के विधानसभा क्षेत्र का रहने वाला है । युवक के कोरोना पॉजिटिव पाए जाने की सूचना मिलने के बाद कृषि मंत्री ने देवघर के उपायुक्त नैंसी सहाय और पुलिस अधीक्षक से बात की । मंत्री ने अभिलंब कोरोना पॉजिटिव व्यक्ति को कोविड अस्पताल में एडमिट कर इलाज शुरू करने को कहा । उन्होंने गांव के लोगों से अपील की है कि वह  जिला प्रशासन का सहयोग करें । यदि कोई पॉजिटिव युवक व्यक्ति के संपर्क में आया है तो इस बात की जानकारी जिला प्रशासन को दें, जिससे जिला प्रशासन को कार्य करने में आसानी होगी ।








