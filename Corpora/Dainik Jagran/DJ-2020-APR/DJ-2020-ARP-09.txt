कोरोना हॉट स्पॉट बने पटौदी के तीन वार्ड सील

संवाद सहयोगी, पटौदी (गुरुग्राम): जिले में कोरोना वायरस के हॉट स्पॉट बने पटौदी शहर के तीन वार्डो को प्रशासन ने सील कर दिया है । वार्ड 11, 12 तथा 13 में रहने वाले पांच जमाती कोरोना संक्रमित पाए जाने के बाद उनके परिवार वालों के स्वास्थ्य की जांच कराई गई । वहीं यह आशंका जताई जा रही है कि जमाती व उनके परिवार के लोग कस्बे के कई लोगों के संपर्क में रहे, जिससे अन्य लोग भी संक्रमित हो सकते हैं । हालांकि स्वास्थ्य जांच की अपील स्थानीय प्रशासन ने की पर अपनी इच्छा से जांच कराने वाले कम लोग सामने आ रहे हैं । ऐसे में प्रशासन ने तीनों वार्ड को सील कर घर-घर जांच करने का फैसला लिया है । जांच में कोरोना से पीड़ित कोई व्यक्ति निकला तो उसके खिलाफ मामला दर्ज किया जाएगा ।

केरल की एक जमात दिल्ली के निजामुद्दीन होते हुए पटौदी आई थी । यही नहीं अब यह भी सामने आ रहा है कि मलेशिया से भी चार लोग यहां आकर रुके थे । कोरोना से पीड़ित सबसे पहले वार्ड 14 निवासी एक युवक निकला था । वह जमात में शामिल लोगों को निजामुद्दीन स्थित मरकज में छोड़ने गया था । वह कोरोना पॉजिटिव निकला तो सेक्टर वार्ड 14 को पहले ही सील कर दिया गया था । अब वार्ड 13 में रहने वाले तीन तथा उससे सटे वार्ड 11 तथा 12 में दो जमाती कोरोना से पीड़ित निकले तो इन सेक्टरों को भी सील कर दिया गया है ।

इन जगहों पर लोगों को जरूरी सामान घर पर ही मुहैया कराया जाएगा । इमरजेंसी हालत के बगैर घर से निकलने वाले को गिरफ्तार किया जाएगा । पुलिस की टीमें इन जगहों पर फ्लैग मार्च भी कर रही हैं । कोरोना पीड़ित लोगों के परिजनों को भी आइसोलेशन वार्ड भेज दिया गया है । उनके भी नमूने लिए गए हैं ।

दिल्‍ली में कोरोना से तीन लोगों की मौत, 51 नए मामले फिर आए सामने
नई दिल्‍ली, जागरण संवाददाता । दिल्‍ली में कोरोना के मामले लगातार बढ़ते ही जा रहे हैं । गुरुवार को फिर 51 नए मामले फिर सामने आए हैं । वहीं तीन लोगों की मौत हो गई है । इधर बता दें कि दिल्‍ली सरकार ने दिल्‍ली में कुल 21 हॉट स्‍पॉट को पूरी तरह सील कर दिया है । इन इलाकों में लोगों को आने-जाने की इजाजत नहीं है । यहां सैनिटाइजेशन का काम जारी है ताकि कोरोना के वायरस को पूरी तरह खत्‍म किया जा सके । बता दें कि दिल्‍ली सरकार ने राज्‍य में पूरी तरह लॉकडाउन कर लोगों से घरों में रहने की अपील कर रही है । हालांकि कुछ जरूरी कामों से जुड़े लोगों को अपनी सेवा देने के लिए बाहर निकलने की छूट है मगर उन्‍हें कर्फ्यू पास लेकर ही बाहर जाने की इजाजत दी जा रही है । हर जगह बैरिकेटिंड कर पुलिस लोगों बाहर निकलने वालों से पूछताछ कर रही है ।


इधर दिल्‍ली पुलिस ने लॉकडाउन का नियम नहीं पालन करने वालों 3954 लोगों को हिरासत में लिया गया है । वहीं 481 गाड़ियों को जब्‍त किया गया है । इधर लोगों को कही आने जाने में परेशानी ना हो इसके लिए 872 पास जारी किए गए हैं ।

बता दें कि दिल्‍ली सहित एनसीआर में कोरोना के मामले लगातार सामने आ रहे है । आज गुरुरवा को ही नोएडा में मरीजों की संख्‍या 63 पहुंच गई है । आज यहां तीन नए मरीज मिले हैं । इसके कारण योगी सरकार भी यूपी में सख्‍त हो गई है । योगी सरकार ने सख्त कदम उठाते हुए बुधवार को गाजियाबाद के 13, गौतमबुद्ध नगर के 12 क्लस्टर को पूरी तरह सील करने का आदेश दे दिया है । ये वे क्षेत्र हैं, जहां छह या उससे अधिक संक्रमित मरीज हैं । वहीं, एक लाख लोग निगरानी में है । एहतियात के तौर पर इन इलाकों को 15 अप्रैल तक के लिए सील कर दिया गया है । यहां घर से बाहर कदम रखने पर पाबंदी रहेगी ।

कोरोना संक्रमित पांचों को ले जाया गया वाराणसी

जासं, गाजीपुर: जनपद के मुहम्मदाबाद स्थित कोविड लेवल अस्पताल में भर्ती पांच कोरोना संक्रमितों को शासन के निर्देश पर वाराणसी स्थित पं. दीनदयाल उपाध्याय राजकीय चिकित्सालय भेज दिया गया । सभी को एंबुलेंस से ले जाया गया । हालांकि सभी की हालत में लगातार सुधार हो रहा था ।

दिल्ली के निजामुद्दीन से यहां आए 11 में से तीन जमातियों के कोरोना पाजीटिव मिलने के बाद उसके संपर्क में आए आटो चालक व मौलवी के संक्रमित होने पर सभी पांच कोरोना संक्रमितों को बीते तीन अप्रैल को मुहम्मदाबाद स्थित कोविड लेवल वन अस्पताल में भर्ती करके उपचार शुरू कर दिया गया । साथ ही मेडिकल टीम द्वारा लगातार निगरानी करने के अलावा रिपोर्ट शासन को भेजी जा रही थी । पांचों संक्रमितों की निगरानी में 24 घंटे लगे 12 डाक्टरों व जनपद पर अधिक भार न पड़े इसके लिए शासन की ओर से मिले निर्देश के बाद पं. दीनदयाल उपाध्याय राजकीय चिकित्सालय में भर्ती करने के लिए एंबुलेंस से भेज दिया गया ।

17 की रिपोर्ट निगेटिव, मेडिकल टीम ने ली राहत

जमातियों के संपर्क में आए 17 लोगों का स्वैब तीन दिन पूर्व वाराणसी भेजा गया था । गुरुवार को रिपोर्ट आने के बाद स्वास्थ्य विभाग के अधिकारियों व मेडिकल टीम ने राहत की सांस ली । मालूम हो कि अब तक 70 स्वैब जांच के लिए गए थे । इसमें पांच कोरोना पाजीटिव, तीन की रिपोर्ट नहीं आई है और 62 की निगेटिव आई है ।

-

शासन के निर्देश सभी कोरोना संक्रमितों को वाराणसी स्थित पं. दीनदयाल उपाध्याय राजकीय चिकित्सालय भेज दिया गया है । सभी की हालत में लगातार सुधार हो रहा था । एंबुलेंस से उन्हें अस्पताल भेजा गया है ।

-डा. जीसी मौर्या, सीएमओ ।















