 हुमायूं नगर में कोरोना पॉजिटिव केस आने पर 16 लोगों को किया क्‍वारंटाइन 

मेरठ, जेएनएन । Coronavirus साउथ अफ्रीका से लौटे कारी के पॉजिटिव आने पर स्वास्थ्य विभाग की टीम ने 16 लोगों को क्वारंटाइन कर दिया । साथ ही अन्य लोगों के सैंपल भी लिए जा रहे हैं, जो मदरसे से जुड़े हुए हैं । उधर, शास्त्रीनगर सेक्टर-13 से भी तीन संदिग्ध मरीजों को टीम जांच के लिए मेडिकल कॉलेज ले गई ।

जमात में गए थे दक्षिण अफ्रीका
लिसाड़ी गेट के हुमायूं नगर निवासी क्षेत्र के ही एक मदरसे के कारी हैं । कुछ दिनों पहले वह साउथ अफ्रीका जमात में गए थे । बताया गया कि मार्च में वह लौटे थे । कुछ दिनों पहले उनकी तबीयत खराब हुई तो जांच के लिए सैंपल भेजे गए । गुरुवार को आई रिपोर्ट में वह कोरोना पाॅॅजिटिव आए । शुक्रवार को स्वास्थ्य विभाग की टीम हुमायूं नगर पहुंची और उनके घर और मदरसे के आसपास रहने वाले 16 लोगों के सैंपल लिए और उनको क्वारंटानइ सेंटर भेज दिया ।
मदरसे में 16 छात्र मौजूद

बताया गया कि मदरसे में 65 छात्र पढ़ते हैं, लेकिन कोरोना की वजह से अधिकतर अपने घर जा चुके हैं । फिलहाल 16 छात्र यहां मौजूद हैं । इसके अलावा मदरसे से जुड़े हुए कुछ लोग भी हैं । स्वास्थ्य विभाग की टीम का कहना है कि सभी की जांच की जाएगी । इसके साथ ही उन लोगों की भी जांच की जाएगी, जो कारी के संपर्क में आए होंगे ।

सेक्टर-13 से तीन लोग भेजे
सेक्टर-13 में कोरोना पाजिटिव मरीजों के मिलने के बाद क्षेत्र को सील कर दिया है । कालोनी निवासी एक व्यक्ति की जांच रिपोर्ट बुधवार को पाजिटिव आई थी । शुक्रवार को स्वास्थ्य विभाग ने पूरे क्षेत्र का सर्वे किया था । इस दौरान पाजिटिव व्यक्ति की पत्नी, बेटा और बेटी की तबीयत भी खराब मिली । इसकी सूचना अधिकारियों को टीम ने दी । दोपहर में एंबुलेंस से तीनों को जांच के लिए मेडिकल कॉलेज भेज दिया । वहीं, एंबुलेंस को बुलाने के लिए एसीएम सिविल लाइन्स भी करीब एक घंटे तक इंतजार करते रहे । 

डोईवाला के तीन कोरोना संदिग्ध की रिपोर्ट निगेटिव
देहरादून, जेएनएन । डोईवाला क्षेत्र के लिए कुछ राहत भरी खबर है । यहां से संदिग्ध तीन लोगों के ब्लड सैंपल की कोरोना जांच रिपोर्ट निगेटिव आई है । डोईवाला तहसील क्षेत्र में कोरोना वायरस के चलते केशवपुरी बस्ती व झबरावाला क्षेत्र को पूरी तरह सील किया गया है । इन इलाकों में कोरोना वायरस संक्रमित व्यक्ति के संपर्क में आए दो परिवार के सदस्यों को भी देहरादून में क्वारंटाइन किया गया है । इलाके में कोरोना वायरस के दो मामले प्रकाश में आने के बाद लोगों में दहशत का माहौल देखा है । 

इतना ही नहीं इन इलाकों से सटे क्षेत्रों में भी लोग सतर्क एवं ही दहशत में भी नजर आ रहे हैं । वहीं इस मामले में सबसे बड़ी राहत की खबर यह है कि इन दो इलाकों के दो लोगों के अलावा डोईवाला क्षेत्र के एक अन्य की रिपोर्ट भी निगेटिव आई है । इस खबर के सामने आने से लोग राहत भी महसूस कर रहे हैं । हालांकि, प्रशासन की ओर से आगामी आदेशों तक दोनों इलाकों में सख्ती के साथ लॉकडाउन का पालन करने के निर्देश दिए गए है । एसडीएम डोईवाला लक्ष्मी राज चौहान ने बताया कि रिपोर्ट निगेटिव आई है ।

एम्स में स्वाइन फ्लू आशंकित चार भर्ती

अखिल भारतीय संस्थान ऋषिकेश में स्वाइन फ्लू के लक्षण पाए जाने पर चार लोगों को भर्ती कराया गया है । यह सभी लोग बाहर से आए हैं । जांच में अभी पुष्टि नहीं हुई है । एम्स ऋषिकेश में चार ऐसे लोगों को भर्ती कराया गया है जिन्हें स्वाइन फ्लू की आशंका है । 
जनसंपर्क अधिकारी डॉ. हरीश मोहन थपलियाल ने बताया कि इन चारों लोगों की ब्लड सैंपल रिपोर्ट अभी नहीं आई है । गुरुवार को यहां कोरोना वायरस संक्रमण आशंकित छह लोगों के नमूने जांच के लिए लिए गए हैं । अब तक 177 ब्लड सैंपल लिए जा चुके हैं । जिनमें 171 की जांच रिपोर्ट निगेटिव आई है । गुरुवार को प्रारंभिक जांच के बाद 103 लोगों को होम आइसोलेशन में भेजा गया है ।

जागरण को वाट्सएप कर लोगों ने बताई समस्या, जल्‍द होगा समाधान 
गोरखपुर, जेएनएन । लॉकडाउन में शहर की सफाई व्यवस्था ठीक है लेकिन छिड़काव के लिए नागरिक परेशान हैं । कोरोना के फैलने का खतरा और मच्छरों की लगातार बढ़ रही संख्या से नागरिक लगातार छिड़काव की मांग कर रहे हैं । शुक्रवार को 'दैनिक जागरण को वाट्सएप/ फोन कर नागरिकों ने अपना दर्द बयां किया ।

सफाई न होने से नालियां चोक


शिवपुर सहबाजगंज वार्ड स्थित नेहरू इंटर कॉलेज निवासी विजय बहादुर सिंह ने कहा कि सफाई न होने से नालियां चोक हैं । नगर निगम के सुपरवाइजर राजकुमार से कई बार शिकायत की गई लेकिन वह कुछ नहीं सुनते । उन्होंने सफाई, छिड़काव और फॉगिंग की मांग की ।

यहां नहीं हो रही सफाई, छिड़काव और फॉगिंग

बेतियाहाता दक्षिणी आवास विकास निवासी संजय बथवाल ने सफाई, छिड़काव और फॉगिंग न होने की बात कही । शाहपुर के धर्मपुर में प्रोफेसर कॉलोनी के बगल में खाली प्लॉट में गंदगी होने का मामला दीपू राय ने उठाया । उन्होंने कहा कि छिड़काव और फॉगिंग नहीं हो रही है ।

छह माह से नहीं हुआ छिड़काव

तारामंडल के बुद्ध विहार पार्ट सी न्यू शिवपुरी कॉलोनी में छह महीने से सफाई और छिड़काव नहीं हुआ है । मोहल्ले के नागरिकों ने बताया कि अफसरों को कई बार जानकारी दी गई लेकिन कोई कार्रवाई नहीं हो रही है । कृष्णा नगर रेलवे कॉलोनी के पास स्थित श्री राम नगर कॉलोनी में गंगा सदन के आसपास गंदगी के कारण मच्छरों का प्रकोप बढऩे से नागरिक परेशान हैं ।

यहां भी छिड़काव की जरूरत

मोहद्दीपुर स्थित शिव मंदिर के पास सत्यमार्ग कॉलोनी में छिड़काव न होने से नागरिक परेशान हैं । मोहल्ले के मनीष मिश्र ने छिड़काव की मांग की है । राप्तीनगर फेज चार के नागरिकों ने इलाके में सफाई, छिड़काव और फॉगिंग की मांग की है । असुरन चौक के पास विष्णु मंदिर के पीछे स्थित भेडिय़ागढ़ निवासी हरीश कुमार ने छिड़काव की मांग की है । कहा कि कोरोना और मच्छरों के आतंक को देखते हुए छिड़काव बेहद जरूरी है ।

पानी न मिलने से दिक्कत

महादेव झारखंडी निवासी मुन्ना गुप्ता ने महादेव झारखंडी पूर्वी पंप नगर कूड़ाघाट में तीन दिनों से पानी की आपूर्ति न होने की जानकारी दी । गोरखपुर के लच्छीपुर शास्त्रीपुरम कॉलोनी निवासी अनुराग ने पानी की आपूर्ति न होने का मामला उठाया ।


















