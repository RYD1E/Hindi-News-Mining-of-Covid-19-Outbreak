कसाई बाड़ा से निकलकर हाता रामदास व तोपखाना पहुंचा कोरोना

लखनऊ, जेएनएन । यूपी के सबसे बड़े हॉट स्पॉट सदर बाजार के कसाई बाड़ा में पुलिस की चूक ने कोरोना वायरस का दायरा बढ़ा दिया । जिस गोपनीय रास्ते से निकलकर रोजाना सैकड़ों की संख्या में कसाई बाड़ा के लोग हाता रामदास की राशन की दुकान जाते थे । उसी दुकान के सामने रहने वाला एक व्यापारी कोरोना पॉजीटिव हो गया ।
माना जा रहा है कि कसाई बाड़ा से करीब एक किलोमीटर दूर स्थित हाता रामदास के इसी व्यापारी से कोरोना तोपखाना तक आ गया । जबकि कसाई बाड़ा से ही चार किलोमीटर दूर तोपखाना में फल बेचने वाले एक विक्रेता के अलावा निजी कंपनी में काम करने वाला युवक भी कोरोना पॉजीटिव निकला है । अब सैन्य इलाका तोपखाना के ही दो लोगों के कोरोना पॉजीटिव आने पर सेना अलर्ट हो गई है । सदर के बाद तोपखाना बाजार को भी आउट ऑफ बाउंड कर दिया गया है ।
कसाई बाड़ा को बाहरी तरफ से तो पुलिस ने सील कर दिया । लेकिन भीतरी हिस्से पूरी तरह खुले रहे । पुलिस के ड्रोन भीतरी गतिविधि पर नजर नहीं रख सके । जिसका फायदा उठाकर कसाई बाड़ा से लोग लकड़ी मोहाल और बस्ती होते हुए पटरियों के किनारे से हाता रामदास पहुंचे । इतना ही नहीं यह लोग पुराना किला होते हुए शहर के कई इलाकों में भी घूमते रहे । हाता रामदास की एक सरकारी दुकान पर दर्जनों की संख्या में कसाई बाड़ा की महिलाएं और पुरुष जमा होते थे । दुकान के सामने ही एक व्यापारी का घर है । जिसके सामने घंटों इंतजार के बाद सामान लेकर उसी रास्ते वापस हो जाते थे । इसी घर में रहने वाले व्यापारी की तोपखाना में कंफेक्शनरी की दुकान है । माना जा रहा है कि घर से ही व्यापारी संक्रमित हो गया । जिसके संपर्क में तोपखाना का एक युवक भी आकर पॉजीटिव निकला है । वहीं फल बेचने वाले विक्रेता का घर घोसियाना में है । वह सदर के कोल्ड स्टोर में फल लेने आता था ।

सील हुआ गोपनीय रास्ता

जिस रेल लाइन के किनारे होते हुए कसाई बाड़ा के लोग हाता रामदास की तरफ आते थे । दैनिक जागरण में खबर प्रकाशित होने के बाद शनिवार सुबह उस रास्ते को सील कर दिया गया । सीईओ अमित कुमार मिश्र ने बताया कि शनिवार सुबह से आवाजाही कुछ नियंत्रित हुई है । हालांकि यह इलाका सील होने पर सदर बाजार ओवरब्रिज के नीचे मंगल पांडेय रोड होकर कसाई बाड़ा की महिलाएं हाता रामदास पहुंचने लगी हैं । आशंकित स्थानीय लोगों ने कैंट पुलिस के इंस्पेक्टर को फोन कर इसकी सूचना दी । जिस पर कोई कार्रवाई ही नहीं हुई ।

सेना ने सैन्य इलाका किया सील

करीब 48 घंटे के कफ्र्यू और फिर 24 घंटे के पूर्ण लॉक डाउन में सेना ने अपने सैन्य एरिया को पूरी तरह सील कर दिय था ।  इस कारण तोपखाना का कोरोना संक्रमण से सैन्य कालोनियों को सुरक्षित किया जा सका । अब जीओसी मेजर जनरल राजीव शर्मा ने शनिवार सुबह तोपखाना बाजार का निरीक्षण किया । उन्होने तत्काल इलाके को हॉट स्पॉट घोषित करते हुए इसको सील कर दिया है ।

कोरोना पॉजिटिव के संपर्क में आए डॉक्टर समेत 61 लोग क्वारंटाइन

जागरण संवाददाता, बक्सर/डुमरांव(बक्सर) : जिले के डुमरांव अनुमंडल अंतर्गत नया भोजपुर गांव में कोरोना पॉजिटिव का मामला सामने आने के बाद प्रशासन न केवल पूरी तरह अलर्ट मोड में आ गया है बल्कि, प्रशासनिक स्तर पर कोरोना पॉजिटिव के संपर्क में आए लोगों को ट्रेस करने का सिलसिला भी तेज कर दिया गया है । बताया जाता है कि अभी इनकी संख्या और बढ़ने के आसार हैं । जिलाधिकारी अमन समीर ने बताया कि कोरोना पॉजिटिव के संपर्क में आए 61 लोगों को अब तक क्वारंटाइन किया गया है । साथ ही उनका सैंपल लेकर जांच के लिए भेजा गया है । जिलाधिकारी ने बताया कि कोरोना पॉजिटिव के संपर्क में आए लोगों की पहचान अभी जारी है । ये लोग जैसे-जैसे ट्रेस किए जा रहे हैं, उनको क्वारंटाइन कर उनका सैंपल जांच के लिए भेजा जा रहा है । डीएम ने बताया कि कोरोना पॉजिटिव के संपर्क में आए सभी लोगों की जांच कराई जाएगी । यहां बता दें कि कोरोना पॉजिटिव के संपर्क में आए लोगों को क्वारंटाइन किए जाने के साथ ही प्रशासन ने क्वारंटाइन सेंटरों के आसपास भी सख्ती बढ़ा दी है । सुरक्षा एवं एहतियात के तौर पर प्रशासनिक स्तर से वैसे इलाकों को बांस की बैरिकेडिग कर घेरा जा रहा है । उधर, बताया जाता है कि प्रशासन ने जिन 61 लोगों को क्वारंटाइन कर उनका सैंपल जांच के लिए भेजा है उनमें एक चिकित्सक भी शामिल हैं ।

कोरोना पाँजिटिव व्यक्ति ने कई चिकित्सा केन्द्रों पर कराई पत्नी की जांच

दरअसल, एक कोरोना पॉजिटिव व्यक्ति द्वारा अपनी बीमार पत्नी का इलाज कराने कई चिकित्सा केन्द्रों पर जाने का सनसनीखेज मामला प्रकाश में आया है । बताया जाता है कि करीब 35 वर्षीय कोरोना पॉजिटिव व्यक्ति पत्नी को इलाज के लिए पहले नया भोजपुर के डुमरी स्थित एक क्लिनिक पर गया था । बाद में नया भोजपुर के सरकारी चिकित्सक डॉ. हेसामुद्दीन से परामर्श लिया था । डाक्टर से सलाह के बाद उक्त व्यक्ति डुमरांव के एक अल्ट्रासाउंड सेन्टर पर पत्नी का अल्ट्रासांउड करवाया था । बाद में पीएचसी की एक महिला चिकित्सक से संपर्क कर अपनी पत्नी का इलाज करवाया । हालांकि, डॉ.हेसामुद्दीन ने कोरोना पॉजिटिव व्यक्ति से दूरभाष पर सलाह लेने की बात कही । इसका खुलासा प्रखण्ड कोविड-19 के नोडल पदाधिकारी सह नया भोजपुर उप स्वास्थ केन्द्र के डॉ.हेसामुद्दीन ने जागरण से दूरभाष पर बातचीत के दरम्यान किया है ।

नोडल पदाधिकारी के खुलासे के बाद सक्रिय हुआ प्रशासन

गत माह से कोविड-19 के नोडल प्रभारी के तौर पर सक्रिय डॉ.हेसामुद्दीन द्वारा खुलासे के बाद पुलिस-प्रशासन सक्रिय हो गया है । प्रशासन कोरोना पॉजिटिव की पत्नी के इलाज के दरम्यान संपर्क में आने वाले लोगों की शिनाख्त करने में जुट गया है । हालांकि, अनुमंडल प्रशासन द्वारा डॉक्टर को क्वारंटाइन के लिए जिला मुख्यालय भेज दिया गया है । क्वांरटाइन किए जाने के बाद चिकित्सक ने दूरभाष पर बताया कि क्वारंटाइन के लिए भेजने से आधा घंटा पहले जानकारी दी गई । वहीं, अनुमंडल प्रशासन द्वारा कोरोना पॉजिटिव की ट्रैवेल हिस्ट्री के आधार पर संपर्क में आए कई लोगों को क्वारंटाइन होम भेज दिया गया है । डुमरांव अनुमंडलाधिकारी हरेन्द्र राम ने बताया कि कोरोना पॉजिटिव व्यक्ति द्वारा पूछताछ के दरम्यान पीएचसी डॉ. हेसामुद्दीन के संपर्क में आने का खुलासा किए जाने बाद ही उन्हें क्वारंटाइन के लिए भेजा गया है ।
























