24 घंटे के अंदर 40 लोगों की मौत, नए मामलों की संख्या पहुंची हजार के पार

स्वास्थ्य मंत्रालय के अनुसार देश में अब तक कोरोना वायरस (COVID19) के कुल मामले 7,447 हो गए हैं, जिनमें 642 लोगों को इलाज के अस्पताल से डिस्चार्ज कर दिया गया है । पिछले 24 घंटों में कोरोना के 1,035 नए मामले आएं है 40 लोगों की मौत हुई है । देश में अब तक कोरोना से कुल 239 लोगों की मौत हुई है । वहीं, आज राजस्थान में आज 117 मामलों की पुष्टि हुई है । राज्य में मरीजों की संख्या 678 हो गई है । राजस्थान स्वास्थ्य विभाग ने इसकी जानकारी दी है । मुंबई के धारावी में कोरोना वायरस (COVID-19) से मरने वालों की संख्या बढ़कर 4 हो गई है । एक 80 वर्षीय व्यक्ति का कस्तूरबा अस्पताल में निधन हो गया । बृहन्मुंबई नगर निगम (BMC) ने इसकी जानकारी दी है । धारावी निवासियों की स्क्रीनिंग आज से शुरू हो गई है । महाराष्ट्र मेडिकल एसोसिएशन की 150 डॉक्टरों की एक टीम, प्रक्रिया में बृहन्मुंबई नगर निगम (BMC) के श्रमिकों की मदद कर रही है ।

आंकड़ा 100 के पार, आगरा मंडल में हालात चिंताजनक
आगरा, जागरण संवाददाता । प्रदेश में अब तक सबसे अधिक कोरोना प्रभावित शहर आगरा अब बन चुका है । अकेले आगरा जनपद की बात करें तो शनिवार दोपहर तक कोरोना संक्रमितों का आंकड़ा शतक के बहुत करीब यानि 92 पर पहुंच चुका है । वहीं फीरोजाबाद, मैनपुरी और मथुरा मिलाकर मंडल की बात करें तो ये आंकड़ा शतक पार कर 112 पर पहुंच गया है । कोरोना वायरस संक्रमितों की कुल संख्‍या में से सर्वाधिक संख्‍या जमातियों और उनसे संपर्क वालों की है । इसके बाद वो लोग हैं जो विदेश से लौटकर आए अथवा ऐसे लोगों के संपर्क रहे । ये स्थिति तब है जब आगरा और फीरोजाबाद के कई क्षेत्रों को हॉट स्‍पॉट की श्रेणी में रखकर पूर्णत: सील कर दिया गया है ।
आगरा मंडल के लिए ये अच्‍छी खबर नहीं है । हर दिन के साथ यहां कोरोना वायरस के संक्रमण का खतरा पैर पसारता जा रहा है । ताजा मामलों पर नजर दौड़ाएं तो आगरा मंडल में तेजी से संक्रमण प्रभावित लोगों का आंकड़ा बढ़ रहा है । शनिवार दोपहर तक आई रिपोर्ट के आधार पर आगरा मंडल में कोरोना संक्रमितों की कुल संख्‍या 112 हो चुकी है । कुल संख्‍या में से आठ वो लोग हटाए जा सकते हैं जो संक्रमण से जंग जीत कर अपने घर सकुशल रह रहे हैं । फिर भी यह संख्‍या संतोष देने वाली नहीं कही जा सकती । क्‍योंकि संक्रमितों में से एक की मौत भी आगरा देख चुका है । कुल संख्‍या में इजाफा निजामुद्दीन मरकज से लौटे जमातियों और उनसे संपर्क में आने वालों के संक्रमित होने से हुआ है । शनिवार के ताजा आंकड़ों के अनुसार 92 आगरा (8 संक्रमण मुक्‍त और एक की मृत्‍यु), 14 फीरोजाबाद, 3 मैनपुरी और 3 मथुरा के मामले हैं । शनिवार को आए तीन और नये मामलेे प्राइवेट हॉस्पिटल से जुड़े हुए लोग हैं । वही शहर में जमातियों में मर्ज का इजाफा होता जा रहा है, रविवार को जो नए मरीज सामने आए थे उनमें सभी जमाती ही थे । इस तरह आगरा में कोरोना संक्रमित जमातियों की संख्‍या 48 हो चुकी है, यानि आगरा में कोरोना संक्रमितों में आधी से ज्‍यादा संख्‍या जमातियों की है । ये सभी पहले से क्‍वारंटाइन सेंटर में रखे गए हैं और इनका उपचार चल रहा है । गुरुवार को भी पांच जमाती संक्रमित पाए गए थे । हाईवे स्थित प्राइवेट अस्‍पताल का स्‍टाफ भी गुरुवार को कोरोना संक्रमित निकला था । जहां काेरोना पॉजीटिव महिला का इलाज किया गया था, बाद में उसे मथुरा शिफ्ट कर दिया गया । यह खबर आने के साथ अस्‍पताल को सील कर दिया गया था और यहां तैनात स्‍टाफ की जांच कराई गई थी । इनमें से छह लोग संक्रमित मिले थे । अस्‍पताल के स्‍टाफ से जुड़े अन्‍य पारिवारिक सदस्‍यों का भी कोरोना टेस्‍ट कराए जाने की संभावना है ।
अन्‍य जिलों में सभी जमाती और उनसे संपर्क वाले संक्रमित

आगरा जनपद के बाद सबसे ज्‍यादा कोरोना संक्रमण के मामले फीरोजाबाद में सामने आ रहे हैं । यहां शनिवार को आए चार नए केस के बाद अब संख्‍या कुल 14 हो चुकी है । यहां निजामुद्दीन मरकज से लौटे चार संक्रमित जमातियों की वजह से दस अन्‍य लोग कोरोना वायरस की चपेट में आए हैं । प्रदेश में आगरा के बाद फीरोजाबाद के कई क्षेत्रों को भी हॉट स्‍पॉट जोन में डाला गया है । बावजूद इसके यहां संक्रमितों की संख्‍या बढ़ती जा रही है । उधर मथुरा और मैनपुरी में मिले 3- 3 कोरोना संक्रमित भी जमाती ही हैं ।

आगरा में सबसे पहले संक्रमण आया था इटली से

एक माह पूर्व तीन मार्च को आगरा में पहला कोरोना संक्रमण का केस सामने आया था । इस केस में एक ही परिवार के पांच लोग संक्रमित हुए थे । ये परिवार एक जूता कारोबारी का है । ये लोग फरवरी में इटली होकर लौटे थे । इनके साथ दिल्‍ली में रहने वाले इनका रिश्‍तेदार परिवार भी साथ गया था । 2 मार्च को दिल्‍ली के उस रिश्‍तेदार में कोरोना संक्रमण की पुष्टि होने के बाद आगरा के जूता कारोबारी जांच के लिए पहुंचे थे । जिसमें इनका पूरा परिवार संक्रमित आया था ।

coronavirus से जंग में ढाल बनेगा कोरोना ओवन, वायरस को सतह से इंसान तक नहीं पहुंचने देगा

रुड़की, जेएनएन । भारतीय प्रौद्योगिकी संस्थान (आइआइटी) रुड़की के स्टार्ट-अप और उद्यमी नई तकनीक और चिकित्सा उपकरणों का विकास कर कोविड-19 के खिलाफ लड़ाई में अपना सहयोग दे रहे हैं । महामारी से निपटने को संस्थान की ओर से डाइग्नोसिस, उपचार और सुरक्षा संबंधी उपकरण तैयार किए जा रहे हैं । इनमें अब कोरोना ओवन का नाम भी जुड़ गया है ।

आइआइटी रुड़की के निदेशक प्रो. अजित के. चतुर्वेदी ने बताया कि कोरोना महामारी से निपटने के लिए आइआइटी रुड़की ने पोर्टेबल वेंटिलेटर, फेस शील्ड, ट्रैकिंग मोबाइल एप्लीकेशन और सैनिटाइजर बनाने के बाद अब कोरोना ओवन विकसित किया है । इसकी क्षमता 20 लीटर की है । यह स्वास्थ्य संस्थानों और घरों में नियमित उपयोग के उत्पादों या वस्तुओं के साथ ही पैक फूड की सतह को प्रभावी ढंग से साफ करने के लिए विशेष डिजाइन मापदंडों के साथ ही यूवी-सी प्रकाश का उपयोग करता है । 
यह वायरस (कोविड-19 वायरस पैदा करने वाले) का सतह से मानव में संचरण रोकेगा । आइआइटी के टेक्नोलॉजी इनोवेशन एंड डेवलपमेंट ऑफ एंटरप्रेन्योरशिप सपोर्ट (टीआइडीईएस) के सीईओ आजम अली खान ने बताया कि टीआइडीईएस इन्क्यूबेटेड निर्देशित लॉग-9 मैटेरियल्स कंपनी ने लॉकडाउन से उत्पन्न चुनौतियों का सामना करते हुए महज दो सप्ताह में इस तकनीक को विकसित किया । अब यह वितरण के लिए तैयार है । कहा कि टीआइडीईएस बिजनेस इन्क्यूबेटर उद्यमिता और नवाचार को प्रोत्साहित करने में महत्वपूर्ण भूमिका निभाता है । अब डाइग्नोसिस, उपचार और सुरक्षा संबंधी उपकरणों के डिजाइन के साथ हम चुनौतियों का सामना करने के लिए तैयार हैं ।

इन पर भी हो रहा काम

संस्थान के एक पूर्व छात्र अमित पाठक स्मार्ट हेलमेट स्टार्टअप शेलियोस एक पावर्ड एयर प्यूरीफाइंग रेस्पिरेटर (पीएपीआर) विकसित कर रहे हैं । इसका उपयोग स्वास्थ्य कर्मी और चिकित्सक अस्पताल परिसर में संक्रमण की आशंका दूर करने के लिए कर सकेंगे । वे एक कम लागत वाली श्वसन सहायता प्रणाली के मॉडल पर भी काम कर रहे हैं । आइआइटी रुड़की के एक समूह के नेतृत्व में क्लीनटेक स्टार्टअप व्यान एक बेहद कम लागत वाला और दोबारा प्रयोग में आने वाला मास्क विकसित कर रहा है ।
बड़े पैमाने पर इसकी उपलब्धता सुनिश्चित की जा सकती है । इसके अलावा पूर्व छात्र शुभम राठौर की ओर से स्थापित टेस्ट राइट सॉल्यूशन एक रियल टाइम पीसीआर और वायरस डिटेक्शन किट विकसित की जा रही है । स्वदेशी रूप से विकसित इस प्रणाली की लागत सामान्य लागत के एक चौथाई रहने की उम्मीद है ।

बिना लक्षण एहतियातन जांच कराने पहुंचा युवक निकला कोविड 19 पाॅजिटिव, पूरा गांव होम क्वारंटाइन
कन्नौज, जेएनएन । कन्नौज में भी कोरोना वायरस का पहला केस सामने आया है । बिना लक्षण एतिहातन ट्रैवल हिस्ट्री के आधार पर जांच कराने पहुंचे युवक को कोविड 19 पॉजिटिव पाए जाने के बाद से स्वास्थ्य महकमे में खलबली मच गई है । संक्रमित युवक को कानपुर भेजकर आइसोलेशन में रखा गया है, वहीं पूरे गांव को होम क्वारंटाइन कर दिया गया है । वहीं उसके परिवार के सभी सदस्यों को क्वारंटाइन करके जांच कराई जा रही है ।

कन्नौज के ठठिया क्षेत्र के गांव में रहने वाला युवक राजस्थान भिवाड़ी की एक फैक्ट्री में काम करता है । 28 मार्च को वह गांव वापस आ गया था । गुरुवार को बिना लक्षण के वह एहतियातन जांच कराने के लिए राजकीय मेडिकल कॉलेज पहुंचा, जहां ट्रैवल हिस्ट्री देखते हुए चिकित्सकों ने उसके सैंपल लेकर सैफई चिकित्सा विश्वविद्यालय में जांच के लिए भेजे । शुक्रवार शाम को युवक की कोविड 19 पॉजिटिव रिपोर्ट आते ही स्वास्थ्य महकमे में खलबली मच गई ।

तिर्वा के प्रभारी चिकित्सा अधिकारी डॉ. अवधेश कुमार डॉक्टरों की टीम के साथ गांव पहुंचे और युवक को एंटी कोरोना एंबुलेंस से सरसौल सीएचसी भेजा । वहीं गांव के 550 लोगों को होम क्वारंटाइन कराया गया । अपर मुख्य चिकित्साधिकारी एवं नोडल अधिकारी डॉ. कमलचंद्र राय ने बताया कि कोरोना पॉजिटिव युवक की ट्रैवल हिस्ट्री पता की गई है । सीएमओ डॉ. कृष्ण स्वरूप ने बताया कि युवक की रिपोर्ट पॉजिटिव आने के बाद गांव को सील कर दिया गया है । युवक के परिवार के सदस्यों को क्वारंटाइन करके के साथ ही सभी के नमूने लेकर जांच कराई जा रही है ।

48 की आई रिपोर्ट, जिले का जमाती निकला कोरोना मरीज

सहारनपुर, जेएनएन । कोरोना मरीजों की संख्या जिले में लगातार बढ़ती ही जा रही है । शनिवार दोपहर आई 48 संदिग्धों की रिपोर्ट में जिले में एक और कोरोना मरीज की पुष्टि हो गई । यह मरीज भी दिल्ली मरकज जमात में शामिल होने के बाद लौटा था । 60 साल का जमाती चिलकाना क्षेत्र का ही रहने वाला है । रिपोर्ट आने के बाद स्वास्थ्य विभाग ने मरीज के गांव की ओर दौड़ लगा दी और इनके संपर्क वाले लोगों को क्वारंटाइन केंद्र भेज दिया ।

सीएमओ डा. बीएस सोढ़ी ने बताया कि कोरोना मरीजों की संख्या 12 हो गई है । इनमें सहारनपुर व आंध्र प्रदेश के चार-चार, आसाम, सुडान, किर्गिस्तान तथा बागपत का एक-एक मरीज है । इन 12 में 11 तो जमाती हैं, जबकि एक जमातियों की बस का परिचालक है । शनिवार को 48 सैंपल की रिपोर्ट आई है, जिसमें एक मरीज पॉजिटिव निकला । यह चिलकाना क्षेत्र का रहने वाला है और इसकी उम्र 60 साल की है । सीएमओ ने बताया कि यह कोरोना मरीज भी दिल्ली मरकज जमात में शामिल था और वहां से निकल कर मेरठ, लखनऊ, फतेहपुर सीकरी तथा बाराबंकी होते हुए सहारनपुर पहुंचा था । इसी की जमात में जिले का 11 मरीज भी था, वह भी चिलकाना क्षेत्र का ही रहने वाला है । उक्त जमाती को पेपर मिल रोड स्थित क्वारंटाइन केंद्र से आइसोलेशन वार्ड सीएचसी फतेहपुर शिफ्ट कर दिया है । टीम को भेज कर उक्त मरीज के संपर्क वाले सदस्यों को भी क्वारंटाइन केंद्र भेजा गया है ।
क्वारंटाइन किए गए 57 संदिग्ध मरीज, 241 की रिपोर्ट लंबित

जागरण संवाददाता, सहारनपुर : जिले में कोरोना मरीज के रूप में 12वें मरीज की पुष्टि होते ही स्वास्थ्य विभाग की टीम ने उक्त मरीज के मोहल्ले व अन्य जगह पहुंच कर 57 लोगों को क्वारंटाइन केंद्र में भर्ती कर लिया । अब इन सभी की निगरानी शुरू कर दी है । यदि किसी में कुछ भी लक्षण नजर आएंगे तो तुरंत सैंपल लेकर जांच के लिए भेजा जाएगा ।

सीएमओ डा. बीएस सोढ़ी ने बताया कि जिले में अब तक 2920 लोगों को क्वारंटाइन केंद्र में भर्ती किया गया है । इनमे से निगरानी पूर्ण होने वालों को भेजा भी जा रहा है और अगले 14 दिन तक अपने घर में ही खुद को आइसोलेट करने के सलाह भी दी है । उन्होंने बताया कि शनिवार को आई 48 रिपोर्ट के बाद अब 241 संदिग्ध मरीजों की रिपोर्ट आना प्रतिरक्षारत है । शनिवार को टीम को उन इलाकों में भेजा, जिन्हें हॉटस्पॉट घोषित कर रखा है । वहां से भी कुछ संदिग्धों को क्वारंटाइन किया गया है । कोरोना मरीजों की स्थिति भी अभी सामान्य है । उनके स्वास्थ्य पर पूरी नजर है । यदि किसी की भी तबियत बिगड़ेगी तो उसे तुरंत मेडिकल कॉलेज में बने कोविड लेवल-टू आइसोलेशन वार्ड में शिफ्ट किया जाएगा ।







