Lockdown में उद्यमी बोले, सरकार से मिले आर्थिक मदद, तब पटरी पर आएगा उद्योग

अलीगढ़ जेएनएन: कोरोना वायरस के संक्रमण को लेकर देश भर में चल रहे लॉकडाउन में उद्योगों के पहिये थम गए हैं । उद्यमियों ने कर्मचारियों को जैसे-तैसे मार्च का वेतन दे दिया है, अप्रैल पूरी तरह से बंद है । ऐसे में वेतन देने की समस्या होगी । दैनिक जागरण ने जिले के प्रभारी गन्ना मंत्री सुरेश राणा व उद्यमियों के बीच बातचीत का मंच तैयार किया । वेबीनार (वीडियो कॉन्फ्रेंसिंग) के माध्यम से उद्यमियों ने मंत्री के सामने समस्याएं रखीं । मंत्री ने आश्वासन दिया कि वे पीएमओ से लेकर सीएम योगी आदित्यनाथ तक से समस्याओं को हल कराएंगे । उद्यमियों के साथ हैैं और पूरी मदद करेंगे । मंत्री ने दैनिक जागरण की पहल की सराहना की । दैनिक जागरण के संपादकीय प्रभारी अवधेश माहेश्वरी ने प्रभारी मंत्री और उद्यमियों का आभार जताया ।

एक्सपोर्ट सेक्टर काफी प्रभावित
प्रशांत इंटरप्राइजेज के प्रशांत सिंघल ने कहा कि कोरोना वायरस के चलते एक्सपोर्ट सेक्टर बहुत प्रभावित हुआ है । इस सेक्टर को बहुत मदद की जरूरत है । अतिरिक्त लोन की अदायगी का न्यूतनम समय दस साल किया जाए । मार्च, अप्रैल, मई, जून और जुलाई तक किस्त न मांगी जाए ।  ब्याज सरकार दे । किस्तों की अदायगी की अवधि बढ़ा दी जाए ।

कर्मचारियों के लिए बसें शुरू की जाएं
एक्सपोर्टर मनीष बंसल ने कहा कि सभी फैक्ट्रियों को प्रशासन की ओर से सैनिटाइज कराया जाए । इसका भुगतान हम सभी मिलकर करेंगे । शहर में प्रमुख स्थानों के लिए बसें चलवाई जाएं, जिनमें फैक्ट्री में काम करने वाले कर्मचारी आ सकें । एक डॉक्टर की नियुक्ति की जाए, जिससे फैक्ट्री एरिया में काम करने वाले सभी कर्मचारियों के स्वास्थ्य का परीक्षण हो सके । बंदरगाह खोले जाएं, वरना चीन निर्यात शुरू कर देगा और हम पीछे रह जाएंगे ।  

फिक्स चार्ज माफ किया जाए

एमडी कोनार्क पाइप एंड फिटिंग्स के मालिक अनमोल रतन ने कहा कि सरकार ने 0.75 फीसद ब्याज घटाया है, अन्य बैंक आरबीआइ की इस गाइड लाइन को क्यों नहीं मान रहे हैं? इलेक्ट्रीसिटी फिक्स चार्ज में सरकार ने राहत दी है, जब यह बाद में जुड़कर आएगा तो इसका लाभ क्या? सुझाव दिया कि बैंक से लिए गए कर्ज पर ब्याज पूर्णरूप से माफ किया जाए । ट्रांसपोर्ट की व्यवस्था की जाए । बिजली बिल में छूट दी जाए ।

विचार करके खोला जाए लॉकडाउन

फेडरेशन ऑफ स्मॉल एंड मीडियम इंडस्ट्रीज के अध्यक्ष मानव महाजन ने  सुझाव दिया कि लॉकडाउन खोलने में जल्दी न की जाए । सब्जी व फल की ढकेल पर फेरी लगाने वाले पूरे शहर में घूमेंगे । अधिकांश यह हॉटस्पॉट क्षेत्र के हो सकते हैं । इनकी कैसे पहचान होगी?

आशा इंडिया प्राइवेट लिमिटेड के मालिक सुबोध अग्रवाल ने कहा कि  फैक्ट्री खोलने की बात हो रही है, मगर लेबर सेलरी, बैंक की ब्याज, बिजली के बिल समेत अन्य खर्चे निकालने मुश्किल हो जाएंगे । सुझाव दिया कि तीन महीने का बिल व टैक्स माफ किया जाए ।

 

चुनौतियां कम नहीं

विनीत ऑटोमोबाइल्स के मालिक अमन राठी ने मांग की कि सरकार एमएसएमई को आर्थिक ताकत देने के लिए दिए गए लोन के ब्याज में छूट दे । सवाल किया कि लॉकडाउन के बाद ऑटो सेक्टर व एमएसएमई के समक्ष चुनौतियों को कैसे दूर करेंगे? ऑटो सेक्टर को उभारने के लिए क्या योजना है? 

तैयारियां पता चलनी चाहिए

ग्रुप ऑफ मस्कट के निदेशक मयंक अग्रवाल ने कहा कि यूके सरकार उन लोगों को 80 फीसद वेतन का भुगतान कर रही है, जिन्होंने अपनी फर्लांग योजना में चुना है । बैंक ब्याज के लिए बैंकों को सभी बकाया पर शून्य फीसद ब्याज वसूलने के लिए निर्देशित किया जाना चाहिए, क्योंकि कोई आर्थिक गतिविधि नहीं चल रही है । 

दिक्कतें हैं उसे दूर किया जाए

फेडरेशन ऑफ स्माल एंड मीडियम इंडस्ट्रीज के जरनल सेक्रेटरी सौरभ बालजीवन घुट्टी ने कहा कि केंद्र सरकार ने ईपीएफ का योगदान किया है, मगर टेक्निकल व व्यवहारिक दिक्कतों के कारण सरकार की मंशा पूरी नहीं हो पाएगी । इससे उद्योगों में 15 हजार रुपये से अधिक वेतन पा रहे कर्मचारी वंचित रह जाएंगे ।

स्थिति स्पष्ट की जाए

लॉक्स एंड हार्डवेयर निर्माता पवन खंडेलवाल ने कहा कि लॉकडाउन के बाद की स्थिति कैसी रहेगी? आधे लोग काम पर आएंगे तो आधे लोगों का वेतन कैसे दिया जाएगा? उद्यमियों के सामने यह सबसे बड़ी समस्या है । फैक्ट्री जाने के लिए कर्मचारियों को बाइक की छूट दी जाए ।

आगरा में 30 क्षेत्रों में अब 90 HotSpot, यहांं देखें लिस्‍ट और नियम

आगरा, जागरण संवाददाता । कोरोना मरीजों की संख्या में तेजी से बढ़ोतरी हो रही है । शनिवार को 23 नए मरीज सामने आए । इससे मरीजों की कुल संख्या अब बढ़कर 371 पहुंच गई है । जिस पर 21 हॉटस्पॉट की संख्या में बढ़ोतरी की गई है । शहर के तीस क्षेत्रों में 90 सक्रिय हॉटस्पॉट हैं । एसएन मेडिकल कॉलेज, मूलचंद्र अस्पताल सहित अन्य शामिल हैं । वहीं 14 निष्क्रिय हॉटस्पॉट हैं । अगर सक्रिय और निष्क्रिय हॉटस्पॉट को जोड़ दिया जाए तो यह संख्या 104 पहुंच जाएगी । जो प्रदेश में सबसे अधिक है । आने वाले दिनों में यह संख्या और बढऩे से इन्कार नहीं किया जा सकता है । जिले में अभी तक 69 सक्रिय और 11 निष्क्रिय हॉटस्पॉट (कुल 80) थे । सक्रिय हॉटस्पॉट को सील कर दिया गया है । डीएम प्रभु एन सिंह ने बताया कि आवश्यक वस्तुओं की होम डिलीवरी की जा रही है, जबकि निष्क्रिय हॉटस्पॉट की निगरानी रखी जा रही है ।

ये हैं हॉटस्पॉट

क्षेत्र के नाम, संख्या

- मंटोला/ ढोलीखार, 7

- वजीरपुरा/गांधीनगर, 4

- गढैय़ा ताजगंज, 2

- कमला नगर, 4

- खंदारी क्षेत्र, 7

- एन मेडिकल कॉलेज/फव्वारा तिराहा/चित्रा टाकीज/खटिकपाड़ा, 6

- आवास विकास, 4

- जगदीशपुरा/लोहामंडी, 2

- धुलियागंज/फ्रीगंज/जीवनीमंडी, 20

- फतेहपुरसीकरी, 2

- सीता नगर/रामबाग, 3

- शाहदरा/सुशील नगर/यमुना ब्रिज, 2

- विभव नगर, 4

- रसूलपुर शाहगंज, 1

- एसआर अस्पताल व अन्य, 2

- आजमपाड़ा/रामनगर, 6

- बाह, 2

- भगवान टाकीज व आसपास, 4

- तोपखाना/राजा की मंडी, 5

- मोती कुंज मदिया कटरा, 1

- डडूकरा फतेहपुरसीकरी, 1

- छिपीटोला, 1

- देवरी रोड, 1

- मारुति एस्टेट चौराहा, 1

- मूलचंद अस्पताल/अछनेरा, 3

- दयालबाग, 1

- रजरई, 1

- मंडी सईद खां, 1

- ककुआ सैंया ब्लॉक, 1

हॉटस्पाट में लागू नियम

- आपात स्थितियों में यूपी-112 और अन्य हेल्पलाइन नंबरों से सहायता मांगी जा सकती है ।

- गंभीर रूप से बीमार लोगों को प्रशासन चिकित्सा सुविधाएं मुहैया करा रहा है । मरीजों को सरकारी एंबुलेंस से ही ले जाया जा सकता है ।

- किसी अन्य सेवाओं जैसे इलेक्ट्रीशियन, प्लंबर आदि के लिए भी हेल्पलाइन नंबरों का प्रयोग कर सकते हैं ।

- बैंक-पेट्रोल पंप भी बंद ।

- इन क्षेत्रों में स्थित बैंक, पेट्रोल पंप और अन्य सरकारी कार्यालय भी बंद हैं ।

- नियमित सैनिटाइजेशन ।

- बैरीकेडिंग कर प्रभावित स्थलों से एक किमी क्षेत्र का दायरा सील । प्रवेशमार्ग बैरियर ।

- क्षेत्र के हर व्यक्ति का मेडिकल । सर्दी, जुकाम व बुखार से पीड़ित व्यक्ति का तत्काल कोरोना टेस्ट ।

- पूरे क्षेत्र में ड्रोन कैमरों से निगरानी । सेक्टर स्कीम के तहत हर इलाके में मजिस्ट्रेट के साथ पुलिस अधिकारी निगरानी रख रहे हैं । 
