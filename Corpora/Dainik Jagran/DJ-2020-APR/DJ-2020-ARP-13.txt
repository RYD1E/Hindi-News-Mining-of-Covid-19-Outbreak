होम्योपैथी डॉक्टर का दावा, संभव है कोरोना का इलाज

संसू, डोरीगंज : छपरा के होम्योपैथी चिकित्सक 82 वर्षीय डॉ. आरबी सिंह ने दावा किया है कि कोरोना वायरस का होम्योपैथी में इलाज संभव है । उन्होंने प्रधानमंत्री,स्वास्थ्य मंत्री भारत सरकार के साथ ही जिला प्रशासन को पत्र लिखकर कुछ दवाएं भी सुझाई हैं और प्रयोग करने को कहा है । अगर सम्भव हो तो वे नि:शुल्क सेवा देने को भी तैयार हैं । उनका दावा है कि इन दवाओं का कोई साइड इफेक्ट नहीं होगा और कोरोना पॉजिटिव मरीज इलाज के बाद निगेटिव हो जाएगा ।

डॉ सिंह का कहना है कि किसी भी रोग के इलाज के लिए उसके लक्षण को जानना जरूरी है । कोरोना एक संक्रामक रोग है जिसका पहला लक्षण फ्लू है । इससे कमजोरी आ जाती है और इम्यूनिटी करीब—करीब समाप्त हो जाती है । इंफ्लूएंजाइम—30 की एक खुराक दवा लेने पर 5 मिनट बाद ही दर्द, बुखार और कमजोरी से राहत मिल जाती है । इसी तरह कोरोना में सर्दी, खांसी, दम फूलने की समस्या होती है । इसके लिए एकोनाइट—30 उपयुक्त दवा है । इस तरह कोरोना से बचने के लिए दोनों दवाओं की दो—दो बूंद थोड़ा जल में मिलाकर लेने से लाभ होगा और वायरस का असर नहीं होगा । यदि कोई इस रोग से पीड़ित हो गया है तो उसे दो—तीन दिनों तक यदि रोज तीन से चार खुराक दवा दी जाए तो वह पॉजिटिव से निगेटिव हो जाएगा ।

कोरोना से डरो न: देशभर से अच्‍छी खबरें मिलनी शुरू, देखें किस शहर में कितने मरीज हुए ठीक?

नई दिल्‍ली, जेएनएन ।  Coronavirus Update कोरोना वायरस से घबराने की नहीं, सामना करने की जरूरत है । घर में रहकर इससे बचा सकता है । संक्रमित केसों को देखते हुए देश में लागू 21 दिन के लॉकडाउन की समय सीमा का बढ़ना तय माना जा रहा है । इन सबके बीच देश से राहतभरी खबरें भी मिलनी शुरू हो गई हैं । अब तक 857 कोरोना वायरस से पीड़ित अस्‍पताल से डिस्‍चार्ज हो गए हैं । एक दिन में 141 लोग ठीक हुए हैं । स्‍वास्‍थ्‍य मंत्रालय के संयुक्‍त सचिव लव अग्रवाल ने कहा कि देश के विभिन्न जिलों में परिणाम दिखाई दे रहे हैं । राहत की बात यह है कि 15 राज्यों के कुल 25 जिलों में कोरोना वायरस के पॉजिटिव केस आए थे, वहां पिछले 14 दिनों में कोई नए मामले सामने नहीं आए हैं । राजस्‍थान के भीलवाड़ा के बाद हिमाचल प्रदेश का कांगड़ा जिला हॉटस्पॉट से बाहर आ गया है । जिले में तीनों मरीज स्वस्थ हो चुके हैं । अब जिले में कोई कोरोना मरीज नहीं है ।

हिमाचल में अभी तक 1113 सैंपल की जांच की गई है, जिनमें से 1081 नेगेटिव हैं । प्रदेश में अब तक कोरोना पॉजिटिव पाए 12 लोग स्वस्थ हुए हैं । नौ को अस्पताल से छुट्टी दे दी है, तीन को जल्द मिल जाएगी । प्रदेश के चार जिलों चंबा, कांगड़ा, ऊना और सोलन के तीन-तीन मरीज हैं जो स्वस्थ हुए हैं । अकेले हिमाचल ही नहीं, देशभर से ऐसी राहतभरी खबरें मिलनी शुरू हो गई हैं ।

एक नजर में जानें, किस शहर में कितने मरीज हो चुके हैं ठीक::

स्वास्थ्य मंत्रालय द्वारा आज सुबह जारी आंकड़ों के अनुसार भारत में कोरोना वायरस के अब तक 9,152 मामले सामने आ गए हैं । स्वास्थ्य मंत्रालय ने बताया कि देश में अब तक कोरोना के 857 लोगों को इलाज के बाद डिस्चार्ज कर दिया गया है । एक दिन में 141 कोरोना मरीजों को ठीक किया गया है ।

उत्‍तरप्रदेश के स्वास्थ्य सचिव प्रमुख अमित मोहन प्रसाद ने बताया कि राज्य में कोरोना वायरस के कुल 550 पॉजिटिव मामलों में से 47 लोगों को पूर्ण रूप से स्वस्थ होने के बाद अस्पतालों से डिस्चार्ज कर दिया गया है । ठीक होने वालों में 13 सर्वाधिक नोएडा से हैं, आगरा में 10, मेरठ में 9, लखनऊ में पांच, अलीगढ़ और गाजियाबाद में तीन और कानपुर में एक संक्रमित शामिल है । ठीक होने वालों में सिंगर कनिका कपूर भी शामिल हैं । दिल्ली में 1157 मामलों की पुष्टि हुई है । इनमें से 27 लोग ठीक हुए हैं । पंजाब में ठीक हुए 10 लोगों में सात चंडीगढ़ और तीन अमृतसर के हैं । हरियाणा में गुरुग्राम में 17 लोग ठीक हो चुके हैं, इसके अलावा फरीदाबाद में छह और पानीपत में चार लोगों ने कोरोना को मात दे दी । जम्‍मू और कश्‍मीर में भी 3-3 लोग ठीक हो चुके हैं ।

कर्नाटक में कोरोना वायरस (covid-19) में मरीजों की संख्या बढ़कर 247 हो गई है । अब तक 59 लोग ठीक हो गए हैं । उत्तराखंड में चार मरीजों की ठीक होने की खबर आ चुकी है । गुजरात में अब तक सामने आए 538 मामलों में से 47 लोग ठीक हो गए हैं । राजस्थान में 815 मरीजों में से 21 ठीक हो चुके हैं । महाराष्ट्र में 1,761 सामने आए हैं । इनमें से 208 लोग ठीक हो गए हैं । महाराष्‍ट्र में 217 लोग ठीक हो चुके हैं । पश्‍चिम बंगाल में 152 मरीज है, 29 लोग ठीक हो चुके हैं । बिहार में 64 संक्रमित मामले हैं, जबकि 19 ठीक हो चुके हैं ।  तामिलनाडू में 50 लोग ठीक हो चुके हैं । तेलंगाना में 43 मरीज ठीक हो चुके हैं । आंध्रप्रदेश में 11 लोग ठीक हो चुके हैं । 

शादी से पहले दूल्‍हा कोरोना पॉजिटिव निकला, दोनों परिवार को किया गया क्‍वारंटाइन

मोगा, जेएनएन । पंजाब में कोरोना के संक्रमण के मामले लगातार सामने आ रहे हैं । राज्‍य में कर्फ्यू के कारण गतिविधियां ठप हैं । कोरोना का असर शादियों पर भी पड़ रहा है । कोरोना के कारण माेगा में होनेवाली एक शादी टालनी पड़ी । शादी से ठीक पहले दूल्‍हा कोरोना पॉजिटिव पाया गया ।

एक महीने पहले मोगा की युवती की फरीदकोट में हुई थी मंगनी


दूल्‍हा फरीदकोट का रहनेवाला है और दुल्‍हन मोगा की है । दोनो की शादी आज ही यानि 13 अप्रैल को तय की गई है । एक महीने पहले दोनों की मंगनी भी हो गई थी । कुछ दिन पहले लड़का कोरोना पॉजिटिव पाया गया, जिससे शादी टल गई । सेहत विभाग ने दोनों परिवारों को क्वारंटाइन कर दिया है ।

मोगा के परमानंद इलाके में देर रात को अचानक एक एंबुलेंस के पीछे दौड़ती पुलिस की कई गाडिय़ों के चलते लोगों में हड़कंप मच गया । बाद में पता चला कि जिस लड़की की शादी तय हुई थी, उसके परिवार को टीम ढूंढऩे आई है । रात को डॉक्टरों ने लड़की के परिवार के सभी सदस्यों का स्वास्थ्य परीक्षण किया । हालांकि परिवार के किसी भी सदस्य में कोरोना के लक्षण नहीं पाए गए ।

बाद में उन्हें 14 दिन के लिए होम क्वारांटाइन किया गया । पुलिस ने उनके घर के बाहर नोटिस भी चस्पा कर दिया है । लड़की परिवार से संबंधित एक अन्य परिवार को भी होम क्वारांटाइन किया है, क्योंकि वो परिवार भी मंगनी में शामिल हुआ था । उधर, युवती के मंगेतर की हालत स्थिर बताई जाती है ।

39 में से 35 सैंपल निकले निगेटिव

सिविल अस्पताल में अब तक 39 सैंपल टेस्ट करवाए गए । उनमें से 35 की रिपोर्ट निगेटिव आई है । जो चार मरीजों के सैंपल पॉजिटिव आए थे, वो चारों मुंबई के रहने वाले हैं और जमात से संबंधित हैं ।

शिक्षिकाओं ने कविता से दिया कोरोना वायरस के संक्रमण से बचने का संदेश
प्रयागराज,जेएनएन । कोरोना की महामारी से लोगों की रक्षा के लिए कर्मचारी सड़क से लेकर अस्पतालों तक जुटे हैं तो घरों में बैठी शिक्षिकाओं ने भी सारस्वत कला के जरिए कोरोना को हराने का संदेश देना शुरू कर दिया है । स्कूल बंद हैं तो घर में दिन कैसे बीत रहे, इस बारे में दैनिक जागरण ने साहित्य में रुचि रखने वाली शिक्षिकाओं से दूरभाष और वाट्सएप पर संपर्क किया तो बीमारी से सभी को बचने के लिए उन्होंने अपनी कलम के जरिए बात समाज तक पहुंचाई ।


पूर्व माध्यमिक विद्यालय बगबनपा चाका की सहायक अध्यापिका सबा रिजवी ने लिखा कि ---

लॉक डाउन को सफल बनाने में हो सबकी भागीदारी

मस्जिद में न हों मुल्ला न मंदिर में रहे पुजारी

प्रधानमंत्री की बात को मानो अगर है अपनी जान प्यारी

फिर देखना हो जाएगी छूमंतर यह महामारी । ।


जीअीआइसी नारीबारी में संस्कृत की प्रवक्ता डॉ रंजीता समृद्धि ने लॉक डाउन की अवधि में लिखा कि ---

हौसला सब धरा का धरा रह गया जो कोरोना कहर ढाहता रह गया

देख लो आज इटली की हालत तनिक बेबसी के सिवा और क्या रह गया ।

हम न सुधरे अगर हाल होगा वही सब यही एक मेरा मशवरा रह गया ।

बन के कैदी हम रहें गेह में, बचने का बस यही रास्ता रह गया । ।

इंडियन गर्ल्‍स इंटर कालेज की शिक्षिका एकता सिंह ने लिखा कि---

यह है हमारा देश देखो दिल्ली देखो मुंबई देखो

चारों तरफ फैला कोरोना का कहर होगा

कैसे लोगे सांस जब इंसान खुद ही खत्म हो जाएगा

जीव हत्या से हो जाओगे बेकार छोड़ो ये एसी छोड़ो ये मोटर कार

अपना लो स्वदेसी व संस्कार और कोरोना से लडऩे को हो जाओ तैयार । ।

मर्हिष वॉल्मीकि इंटर कालेज में शिक्षिका दीपा द्विवेदी ने लॉक डाउन पर लिखा कि---

लॉक डाउन का पालन करके देश के काम आना है

देश भक्ति का यह जज्बा सबको मिलकर दिखाना है

हाथ धुलें और दूर रहें तो इससे क्या कतराना है

मोदी जी के इसी मंत्र से कोरोना को हराना है । ।

कोरोना पॉजिटिव दुकानदार बेच रहा था दवा, पता चलते ही मचा हड़कंप

फरीदाबाद, जागरण संवाददाता । सरकार लगातार लोगों को कोरोना के बारे में जागरुक कर रही है और यह भी कह रही है कि अगर आपमें जरा भी इसके लक्षण दिख रहे हैं या फिर आपको शंका हो तो तुरंत सरकार को सूचित करें और खुद को क्‍वारंटाइन कर लें । हालांकि अधिकतर लोग इस आदेश का पालन कर रहे हैं मगर कुछ लोग ऐसे भी हैं जो इस आदेश का पालन नहीं कर रहे हैं ।

फरीदाबाद का है मामला

ऐसा ही एक मामला दिखा है फरीदाबाद के सेक्‍टर 28 में । यहां एक दवाई दुकानदार ही अपने कोरोना के लक्षण को छिपा कर दवा की खरीद-बिक्री में लगा रहा । मामले के उजागर होते ही प्रशासन में हड़कंप मच गया । आनन-फानन में उसे गिरफ्तार कर लिया गया है ।

यह है मामला

सेक्टर-28 में कोरोना पॉजिटिव मिले मेडिकल स्टोर संचालक पर सेक्टर-31 थाना पुलिस ने मुकदमा दर्ज किया है । उसके खिलाफ सरकार के आदेशों की अवहेलना के अलावा महामारी एक्ट के धाराएं भी लगाई गई हैं । बकौल थाना प्रभारी संदीप कुमार, जिलाधीश यशपाल यादव ने आदेश दिए हैं कि अगर कोई व्यक्ति कोरोना जैसे लक्षणों को छिपाता है, तो उस पर मुकदमा दर्ज होगा । सेक्टर-28 निवासी मेडिकल स्टोर संचालक में कई दिनों से कोरोना के लक्षण दिख रहे थे, फिर भी वो इन्हें नजरअंदाज कर लगातार अपने मेडिकल स्टोर पर जा रहा था ।
नहीं करवा रहा था जांच

उसने अपनी जांच कराना तक जरूरी नहीं समझा । जब तबीयत ज्यादा बिगड़ी, तो डॉक्टर को दिखाया । उसके सैंपल लिए गए और वह कोरोना पॉजिटिव मिला । आरोपित अस्पताल में उपचाराधीन है । ठीक होने के बाद उसे गिरफ्तार कर कार्रवाई होगी । उधर, उपायुक्त यशपाल यादव ने फेसबुक लाइव करते हुए एक बार फिर चेताया है कि अगर किसी में खांसी, जुकाम, गले में खराश के लक्षण हैं, तो उसे तुरंत अपनी जांच करानी चाहिए ।



