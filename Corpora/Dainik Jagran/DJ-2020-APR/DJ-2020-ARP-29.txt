मुंबई से ट्रक में छिपकर बरेली पहुंचा युवक निकला पॉजिटिव

बरेली, जेएनएन । हजियापुर में झोलाछाप के बाद मंगलवार को रामनगर ब्लॉक का एक युवक कोरोना पॉजिटिव पाया गया है । वह अपने चचेरे भाई के साथ अंगूर के ट्रक में छिपकर मुंबई से घर लौटा था । हालांकि, उसके भाई में संक्रमण नहीं पाया गया । बताया जा रहा है कि मुंबई में युवक के चाचा को कोरोना से संक्रमित पाया गया था । दोनों उनके संपर्क में रहे थे । जिसके बाद दोनों किसी तरह से फलों से लदी गाड़ी में छिपकर बरेली भाग आए थे ।
रामनगर ब्लॉक के गांव शहबाजपुर सुपल्ली में रहने वाला 20 वर्षीय युवक मुंबई के नागपाड़ा इलाके में फल और जूस का ठेला लगाता है । वह और उसका चचेरा भाई कुछ दिन पहले चोरी-छिपे एक अंगूर के ट्रक में बैठ गए । ट्रक ने उन्हें रविवार रात डेलापीर सब्जी मंडी में उतारा । वहां से दोनों सोमवार सुबह घर पहुंचे । लोगों को पता चला तो उन्होंने एसडीएम और फिर डीएम को फोन कर सूचना दी । इस पर पुलिस के साथ स्वास्थ्य विभाग की टीम दोनों को एंबुलेंस से उठाकर सामुदायिक स्वास्थ्य केंद्र (सीएचसी) पर ले आई । वहां स्क्रीनिंग में उनमें कोई लक्षण नहीं दिखाई दिए । बावजूद इसके डॉक्टर ने उन्हें तीन सौ बेड के अस्पताल में जांच को भेज दिया । फ्लू कॉर्नर में दोनों का सैंपल लेकर उन्हें क्वारंटाइन वार्ड में भर्ती कर दिया गया । मंगलवार शाम को आई रिपोर्ट में 20 वर्षीय युवक कोरोना संक्रमित पाया गया, जबकि उसका चचेरे भाई की रिपोर्ट निगेटिव आई ।
सक्रिय हुई स्वास्थ्य विभाग की टीम

युवक के पॉजिटिव आते ही स्वास्थ्य विभाग की टीम उसके गांव पहुंच गई । वहां तुरंत सैनिटाइजेशन कराया गया । पता चला कि युवक वहां करीब चार घंटे रुका था । इस दौरान उसके संपर्क में आए घरवालों समेत अन्य रिश्तेदारों को क्वारंटाइन किया गया । उनका सैंपल लेकर जांच कराई जाएगी । विभाग ने वहां एक किलोमीटर दायरे को कंटेनमेंट जोन बना दिया है ।
मुंबई में संक्रमित पाया गया था चाचा

गांव वालों के मुताबिक, संक्रमित युवक के मुंबई में रहने वाले एक चाचा में भी कोरोना संक्रमण पाया गया है । पुष्टि होने के बाद वहां स्वास्थ्य विभाग ने उन्हें भर्ती कर लिया । उसी दौरान युवक अपने चाचा के संपर्क में आया था । 

चार दिन से घर में छिपा है दूसरा चाचा

गांव वालों के मुताबिक, संक्रमित पाए गए युवक का दूसरा चाचा भी चार दिन पहले मुंबई से आया है । परिजनो के अलावा गांव के जिम्मेदार लोगों ने भी इस बात को अभी तक छिपाए रखा है । उसकी अभी तक जांच नहीं कराई है । इससे गांव में संक्रमण फैलाने की आशंका है । 
युवकों ने किया था स्वास्थ्य टीम को गुमराह

मुंबई से ट्रक में बैठकर चोरी-छिपे गांव पहुंचे चचेरे भाइयों ने जांच करने आई स्वास्थ्य विभाग की टीम को भी गुमराह किया था । पहले दोनों ने दिल्ली से आने की बात स्वास्थ्य विभाग के रजिस्टर में लिखवाई थी, फिर उसके बाद बताया कि मुंबई से आए है । युवकों के पता बदलने पर रामनगर चिकित्सा प्रभारी अजय कुमार को उन पर शक हो गया । जिस पर उन्होंने दोनों को घर से एंबुलेंस में बुलवाकर सैंपल के लिए 300 बेड के अस्पताल भेजा था । जांच में उनका शक सही निकला और एक युवक पॉजिटिव पाया गया । 

संपर्क में आने वालों की तलाश शुरू

जिला सर्विलांस अधिकारी डॉ. रंजन गौतम ने बताया कि मुंबई से ट्रक में बैठकर आए एक युवक में कोरोना संक्रमण पाया गया है, जबकि उसका चचेरा भाई निगेटिव है । संक्रमित युवक को क्वारंटाइन वार्ड से बिथरीचैनपुर के कोविड अस्पताल भेजा जा रहा है । उसके भाई को वही क्वारंटाइन रखा जाएगा । युवक के संपर्क में आने वालों की तलाश शुरू कर दी है । सभी का सैंपल लेकर जांच की जाएगी ।

कोलकाता पोर्ट ट्रस्ट ने संक्रमण रोकने को उठाए ठोस कदम, एक साथ सामने आए थे 4 पॉजिटिव केस
राज्य ब्यूरो, कोलकाता : कोविद -19 महामारी दुनिया भर में कहर मचा रही है । कोलकाता डॉक सिस्टम (केडीएस) और हल्दिया डॉक कॉम्प्लेक्स (एचडीसी) सहित कोलकाता पोर्ट ट्रस्ट (अब इसका नाम बदलकर श्यामा प्रसाद मुखर्जी पोर्ट ट्रस्ट) रखा गया है, ने हाल ही में जब तक कोविड-19 के प्रसार की जांच नहीं की थी, दुर्भाग्य से पीएसओ और सीआईएसएफ कॉन्स्टेबल में काम करने वाले संविदा पूर्व सेना के पुरुषों सहित चार व्यक्तियों को कोविड-19 पॉजिटिव पाया गया है । इसकी जानकारी देते हुए विनित कुमार, अध्यक्ष, कोलकाता पोर्ट ट्रस्ट ने कहा कि एक कर्मचारी ठीक हो गया है और अन्य तीन उपचाराधीन हैं । संपर्कों की पहचान की गई है और उन्हें अलग कर दिया गया है । पोर्ट में हमने यह सुनिश्चित करने के लिए कड़े उपायों की समीक्षा की है कि वायरस हमारे लोगों को अधिक प्रभावित न करें । 

कोविड-19 की रोकथाम के लिए किए गए उपायों में पोर्ट में प्रवेश करने वाले सभी लोगों की 100 फीसद थर्मल स्क्रीनिंग, वाहनों, इमारतों और कार्यालयों के सोडियम हाइपोक्लोराइट के साथ नियमित रूप से स्वच्छता और दस्ताने और मास्क प्रदान करने के अलावा बरती जाने वाली सावधानियों पर कर्मियों को शिक्षित करना शामिल है । कोलकाता बंदरगाह राष्ट्र की लॉजिस्टिक जीवन रेखा का एक अभिन्न अंग है और इसलिए प्रशासन द्वारा सभी उपाय किए जा रहे हैं और हमारे सभी अधिकारियों, कर्मचारियों के सदस्यों, श्रमिकों, व्यापार भागीदारों और अन्य हितधारकों के सहयोग से कोलकाता डॉक सिस्टम और हल्दिया डॉक कॉम्प्लेक्स दोनों में पूर्ण परिचालन जारी है । केंद्रीय जहाजरानी मंत्रालय के निर्देश पर कोलकाता पोर्ट ने भी केपीटी के नियमित कर्मचारियों के आश्रित परिवार के सदस्यों / कानूनी कर्मचारियों को 50 लाख रुपये का भुगतान करने का फैसला किया है, जो कि कोलकाता पोर्ट ट्रस्ट से जुड़े संविदाकर्मी हैं और कोएपीटी -19 के वायरस से पीड़ित केपीटी के ठेकेदारों के माध्यम से लगे हुए मजदूर हैं ।

खोजी कुत्तों को लगाया जा रहा हर्बल सैनिटाइजर

कोलकाता : कोलकाता पुलिस के डॉग स्क्वायड के खोजी कुत्तों को लॉकडाउन में हर्बल सैनिटाइजर लगाकर जीवाणु-मुक्त रखा जा रहा है । यह सैनिटाइजर आयुर्वेदिक कॉलेज के विशेषज्ञों की सलाह पर तैयार किया गया है । इसे बनाने में नीम की पत्तियों, कपूर और फिटकरी का इस्तेमाल किया गया है ।

गौरतलब है कि कोलकाता पुलिस के डॉग स्क्वायड में वर्तमान में विभिन्न नस्लों के 48 कुत्ते हैं । इनमें से कुछ कुत्ते लॉकडाउन में भी ड्यूटी कर रहे हैं । डॉग स्क्वायड के एक अधिकारी ने बताया कि कोरोना वायरस कुत्ते के शरीर पर हमला नहीं कर सकता, लेकिन कुत्ते वायरस के वाहक बन सकते हैं इसलिए उन्हें नियमित रूप से प्राकृतिक तरीके से साफ किया जा रहा है । रोज साबुन लगाने से कुत्ते की त्वचा खराब हो सकती है इसलिए विशेषज्ञों की सलाह पर प्राकृतिक तरीके से यह सैनिटाइजर बनाया गया है ।इसे नियमित रूप से लगाने पर अच्छे परिणाम प्राप्त होंगे । इसे १० लीटर पानी में एक किलो नीम की पत्तियों को उबालकर और उसमें कपूर और फिटकरी मिलाकर तैयार किया जाता है ।













