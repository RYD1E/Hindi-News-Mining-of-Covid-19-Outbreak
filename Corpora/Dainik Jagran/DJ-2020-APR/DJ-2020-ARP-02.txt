घबराने की जरूरत नहीं, कोरोना से पूरी तरह से सुरक्षित है आपका अखबार; इससे नहीं होता संक्रमण
नई दिल्ली, जेएनएन । कोरोना वायरस के विश्वव्यापी संक्रमण को देखते हुए एक साथ कई तरह की भ्रांतियां फैलाई जा रही हैं । भारत में भी यह पांव पसार चुका है, लेकिन इससे घबराने की जरूरत नहीं है । सरकार की गाइड लाइन और चिकित्सकों के परामर्श को अपना कर हम संक्रमण से बच सकते हैं । विशेषज्ञ ऐसी उम्मीद जता रहे हैं कि कोराना चीन और यूरोपीय देशों की तरह भारत में कहर नहीं बरपा पाएगा । इसके बहुत से कारण हैं जिसकी जानकारी अखबारों के माध्यम से आपको नियमित रूप से मिल रही है । अखबार कोरोना से पूरी तरह से सुरक्षित हैं ।
अखबार से कोरोना को खतरा नहीं

अलीगढ़ मुस्लिम यूनिवर्सिटी (AMU) के जेएन मेडिकल कॉलेज के माइक्रोबायोलोजी डिपार्टमेंट के चेयरमैन व चिकित्सा अधीक्षक प्रो. हारिश एम. खान का कहना है कि अखबार से कोरोना वायरस के संक्रमण का खतरा नहीं है । अखबार को लेकर कहीं से कोई ऐसी खबर आई भी नहीं है । जरूरत सिर्फ स्वच्छता अपनाने की है । जेएन मेडिकल कॉलेज की लैब में कोरोना वायरस के सैंपल की जांच प्रो. हारिश एम खान की अगुवाई में ही एक टीम कर रही है ।
प्रो. हारिश ने बताया कि समाचार पत्र कई माध्यमों से घरों तक पहुंचता है । ऐसे में उसे पढ़ने के बाद हाथों को सैनिटाइज जरूर कर लें । वैसे भी कभी-कभी अखबार का कलर छूट जाता है । इसलिए, हाथ साफ करते रहें । सैनिटाइजर नहीं है तो साबुन का इस्तेमाल करें । यह वायरस साबुन से भी मर जाता है । वायरस एक दूसरे के संपर्क में आने से तेजी से फैलता है । इसलिए, शारीरिक दूरी बनाए रखने की जरूरत है । लॉकडाउन का पूरी तरह पालन करें । यह समय हमारे लिए बेहद चुनौती पूर्ण है । हर देशवासी को मजबूत कड़ी के रूप में काम करना होगा । इस सोच के साथ न रहें कि मुझे कुछ नहीं होने वाला ।



निजामुद्दीन से हरियाणा के बाढ़सा लाए गए 55 तब्‍लीगी जमाती में से 52 में कोरोना की पुष्टि

नई दिल्‍ली/ झज्‍जर, जेएनएन । निजामुद्दीन के तब्‍लीगी मरकज से हरियाणा के बढ़ासा आए 55 लाेगाें में से 52 कोरोना पॉजिटिव पाए गए हैं । इससे हड़कंप मच गया है । इन लोगों को झज्‍जर के बाढ़सा स्‍थित नेशनल कैंसर इंस्टीट्यूट के रिहायशी सदन में आइसोलेशन में रखा गया है । इनके सैंपल की जांच दिल्‍ली के एम्‍स में की गई थी ।

यहां निजामुद्दीन से करीब 118 लोगों को मंगलवार दोपहर लाया गया था । इनमें से 18 लाेगाें की रिपोर्ट आ गई थी और उनमें से 13 को कोरोना पॉजिटिव पाया गया था । बृहस्‍पतिवार को 55 लाेगों की रिपोर्ट में 52 को कोरोना वायरस COVIF-19 पॉजिटिव पाए जाने की पुष्टि हुई । इनमे से अन्‍य करीब 45 लोगों की रिपोर्ट रात तक आने की संभावना है ।  उन्हें यहां पर तैयार किए गए बाढ़सा स्थित नेशनल कैंसर इंस्टीट्यूट परिसर में लाया गया । बताया जाता है कि उनको यहां संस्‍थान के रिहायशी सदन के एक काम्पलैक्स में रखा गया है । जानकारी के अनुसार दिल्‍ली एम्‍स में जांच में इनके कोरोना पॉजिटिव होने की पुष्टि हुई है ।
बता दें कि बाढ़सा स्थित थित नेशनल कैंसर इंस्टीट्यूट के रिहायशी सदन में मंगलवार दोपहर बाद तीन बसों में करीब 100 लोगों को दिल्ली से यहां पर लाया गया था । प्रारंभिक तौर पर सामने आया था कि दिल्ली निजामुद्दीन क्षेत्र में सुबह से चल रही प्रक्रिया के तहत ही इन्हें यहां पर शिफ्ट किया गया है । करीब 238 फ्लैट के एक सदन में ठहराए गए इन लोगों के लिए अलग-अलग कमरों में व्यवस्था की गई है । लाए गए लोगों से जुड़ी पूरी व्यवस्था एम्स प्रबंधन के स्तर पर की जा रही है ।

इसके बाद इनके सैंपल लिए गए । बृहस्‍पतिवार को इनमें से 55 लोगों की रिपोर्ट आई । 52 लोगों के कोराेना वायरस COVID-19 से संक्रमित होने की पुष्टि हुई । तीन लोगों की रिपोट नेगेटिव आई । बताया जाता है कि अन्‍य लोगों की रिपोर्ट भी आज देर रात तक आने की संभावना है ।

उल्लेखनीय है कि सुबह से दिल्ली के निजामुद्दीन क्षेत्र में चल रही हलचल का असर जिला के बाढ़सा क्षेत्र में भी देखने को मिला है । हालांकि, यहां पर एम्स प्रबंधन पहले भी कोरोना संदिग्धों को लाते हुए उनका उपचार कर रहा  है । जिनमें से कुछ के स्वस्थ हो जाने के बाद उन्हें छुट्टी भी दी गई । अब मंगलवार दोपहर बाद डीटीसी की तीन बसों में करीब 118 लोग लाए गए था । उन्हें यहां रिहायशी सदन में शिफ्ट किया गया ।


एक सप्ताह में दोगुने हुए मरीज, WHO बोला भारत से सीख ले दुनिया

नई दिल्ली, ऑनलाइन डेस्क । कोरोना वायरस (Coronavirus) का मुकाबला करते हुए पूरी दुनिया चौथे महीने में प्रवेश कर रही है । इस दौरान तमाम प्रयास और एहतियातों के बावजूद कोविड-19 (COVID-19) का वैश्विक फैलाव लगातार तेज हो रहा है । विश्व स्वास्थ्य संगठन (WHO) ने इसे लेकर गहरी चिंता व्यक्त की है । WHO के महानिदेशक टैड्रोस एडहेनॉम घेबरेयेसस ने कहा है कि संक्रमण के इस दौर में जरूरतमंदों तक भोजन व अन्य आवश्यक सेवाएं पहुंचाना बेहद आवश्यक है । इसके साथ ही उन्होंने भारत सरकार के प्रयासों की सराहना करते हुए, दुनिया को इससे सीख लेने की सलाह दी है । WHO से पहले पाकिस्तान के कुछ नेताओं और यूएन द्वारा भी भारत के प्रयासों की सराहना की जा चुकी है ।

न्यूज एजेंसी रॉयटर्स के मुताबिक दुनिया भर में अब तक (दो अप्रैल 2020 की दोपहर 3 बजे तक) कोरोना वायरस से संक्रमित मरीजों की संख्या सवा नौ लाख से ज्यादा हो चुकी है, जबकि 46 हजार से ज्यादा लोग इस वायरस की चपेट में आकर जान गंवा चुके हैं । वहीं WHO की वेबसाइट पर दुनिया भर में कोरोना पीड़ित मरीजों की संख्या साढ़े आठ लाख से ज्यादा और मृतकों की संख्या तकरीबन 42 हजार बताई जा रही है । लगभग तीन माह पहले दिसंबर 2019 में चीन के वुहान शहर से शुरू हुआ कोरोना वायरस अब दुनिया के 205 देशों में दहशत का पर्याय बन चुका है । WHO के मुताबिक पिछले एक सप्ताह में दुनिया भर में कोरोना वायरस से होने वाली मौतों की संख्या दोगुनी हो चुकी है । इस सप्ताह दुनियाभर में संक्रमितों की संख्या 10 लाख से ज्यादा और मृतकों का आंकड़ा 50 हजार पार करने की आशंका है । विश्व स्वास्थ्य संगठन ने आशंका जताई है कि कोरोना पीड़ित मरीजों का आंकड़ा अभी और बढ़ेगा ।
गरीब व पिछड़े तबके को राहत की दरकार

WHO के महानिदेशक टैड्रोस एडहेनॉम घेबरेयेसस ने भारत सरकार के प्रयासों की सराहना करते हुए उस योजना का जिक्र किया है, जिसमें जररूतमंदों के भोजन व अन्य आवश्यक सेवाओं के लिए 24 अरब डॉलर (1827 अरब रुपये) के राहत पैकेज की घोषणा की गई है । इसके साथ ही उन्होंने कहा कि कोरोना वायरस से निपटने के लिए कई देशों में लोगों को घरों से निकलने से रोका जा रहा है । इसके लिए कहीं लॉकडाउन तो कहीं कर्फ्यू लगाया गया है । इससे वायरस को फैलने से तो रोका जा सकता है, लेकिन आर्थिक रूप से कमजोर तबके पर इसके दुष्परिणाम भी देखने को मिल रहे हैं । ऐसे में दुनिया के अन्य देशों को भारत से सीख लेते हुए जरूरतमंदों तक भोजन व उनकी जरूरत की चीजों की पहुंच सुनिश्चित करनी चाहिये ।


रिलीफ फंड का ऐसे इस्तेमाल कर रहा भारत

मालूम हो कि प्रधानमंत्री नरेंद्र मोदी ने 24 मार्च को देशभर में 21 दिन के लॉकडाउन की घोषणा की थी । उन्होंने लोगों से घरों में रहने की अपील करते हुए, अपने संबोधन में ही भरोसा दिला दिया था कि देश की जनता को किसी भी चीज के लिए परेशान होने की जरूरत नहीं है । लोगों को लॉकडाउन के दौरान भी उनकी जरूरत की हर चीज उपलब्ध कराई जाएगी । इसके साथ ही उन्होंने इस स्थिति से निपटने के लिए 24 अरब डॉलर के राहत पैकेज (रिलीफ फंड) की घोषणा की थी । इस राहत पैकेज का इस्तेमाल अगले तीन महीने तक देश के 80 करोड़ वंचितों तक भोजन पहुंचाने, 20.40 करोड़ निर्धन महिलाओं में नकदी वितरण और 8 करोड़ से ज्यादा घरों तक खाना पकाने के लिए मुफ्त ईंधन पहुंचाने में किया जाना है ।

विकासशील देशों के लिए कर्ज माफी की अपील

डब्ल्यूएचओ के मुताबिक भारत की तर्ज पर गरीब व पिछड़ी आबादी तक राहत पहुंचाना कई विकासशील देशों के लिए मुश्किल भरा हो सकता है । ऐसे देशों को कर्ज से राहत मिलना जरूरी है । विकासशील देशों को आर्थिक बर्बादी से बचाने और मुसीबत की इस घड़ी में वहां के जरूरतमंद लोगों को बचाने के लिए कर्ज में राहत दिया जाना बेहत आवश्यक है । महानिदेशक घेबरेयेसस ने विश्व स्वास्थ्य संगठन, विश्व बैंक और अंतरराष्ट्रीय मुद्रा कोष की तरफ से विकासशील देशों के लिए कर्ज माफी की अपील की है ।






















