अखबार से नहीं फैलता कोरोना, दैनिक जागरण पूरी तरह सुरक्षित

सहारनपुर, जेएनएन । पूरी दुनिया में अब तक कोई ऐसी घटना नहीं हुई है जिसमें कोविड-19 के वायरस का प्रसार अखबार से हुआ हो । इस तरह की ग्लोबल महामारी पहले कभी नहीं देखी गई, इसलिए स्वाभाविक है कि हम जो भी चीज छूते हैं, उसको लेकर अनजाने में शंकित न हों ।

अखबार से वायरस के प्रसार की कोई घटना नहीं हुई है । समाचार प्रकाशक भी यह सुनिश्चित करने के लिए कई कदम उठा रहे हैं कि जब तक प्रिट प्रॉडक्ट ग्राहक तक नहीं पहुंचता, तब तक कोई असुरक्षित हाथों से न छुए । कोरोना वायरस से ग्रस्त व्यक्ति से किसी प्रॉडक्ट के दूषित होने की संभावना क्षीण है ।

हार्टफोर्ड हेल्थकेयर ने साफ-साफ कहा है कि अपने घर में हुई डिलीवरी के बारे में चिता न करें, जो वस्तुएं दूरी तय करके आएंगी, उन पर वायरस के टिकने की संभावना नहीं है । अखबारी कागज को छूना सुरक्षित है । देव ऋषि कालेज के प्राचार्य मनमोहन गुप्ता का कहना है कि अखबार छूने से कोरोना वायरस नहीं फैलता कोरोना वायरस संकट में दैनिक जागरण अपने पाठकों के लिए प्रतिबद्ध हैं और इसे लेना सुरक्षित है । मॉडर्न प्रिटिग तकनीक पूरी तरह ऑटोमेटेड है । व्यावसायिक सामान के दूषित होने की संभावना कम है, इसमें हाथों का इस्तेमाल नहीं होता । अखबार बांटने वाली हॉकर की सप्लाई चेन पूरी तरह सैनिटाइज्ड होती है ।

बैंककर्मी ने निकाला ऐसा गजब का तोड़, करीब न फटकेगा कोरोना, IPS अफसर ने किया सेल्‍यूट

नई दिल्‍ली, जेएनएन । देशभर में कोरोना वायरस के बढ़ते संक्रमण को रोकने के मकसद से लागू लॉकडाउन में जहां एक तरफ लोगों को घरों में रहने की अपील की जा रही है, वहीं जरूरी सुविधाएं जारी रखने के मकसद से राशन, दवा दुकानों के अलावा डाक्‍टरों, पुलिस कर्मियों, बैंकिंग अफसर, पत्रकारों की डयूटी जारी है ।

डयूटी पर होने के कारण सभी अपने-अपने ढंग से खुद को इस नामुराद वायरस से दूर रहने की कोशिश कर रहे हैं और हर संभव तरीका अपना रहे हैं । इसी बीच गुजरात के एक बैंककर्मी ने डयूटी के दौरान कोरोना वायरस से दूर रहने के लिए ऐसा गजब का तोड़ निकाला कि आइपीएस अफसर भी उसके मुरीद हो गए । आइपीएस अफसर ने बैंककर्मी के वीडियो को अपने टवीटर अकाउंट पर शेयर कर उसे सलाम भी किया । 

क्‍या है वीडियो में ?

कोरोना वायरस से बचने के मकसद से गुजरात के एक बैंककर्मी का बहुत मजेदार वीडियो वायरल हो रहा है । वीडियो में दिखाई दे रहा है कि बैंकिंग खिड़की से कोई आवेदक अंदर कोई जमा/निकासी की पर्ची बढ़ाता है तो बैंक का सेवादार उस पर्ची को अंदर अपनी टेबल पर बैठे बैंककर्मी की ओर बढ़ाता है । बैंककर्मी ने हाथ में ग्‍लब्‍ज पहन रखे हैं और वे सेवादार से जमा/निकासी की पर्ची को चिमटे से पकड़ते दिख रहे हैं । इतना ही नहीं, वह पर्ची को कोरोना मुक्त करने के लिए उस पर आयरन भी करते हैं । 

फिर जाकर दस्ताने पहने हाथों से पकड़ते हैं और आगे का काम करते हैं । इसके लिए उन्होंने बगल की टेबल पर आयरन लगा रखा है । जैसे ही कोई पर्ची आती है, वो चिमटे से पकड़कर उस टेबल पर रखते हैं और फिर आयरन कर सामने के टेबल पर लाते हैं । हरियाणा कैडर के आईपीएस पंकज नैन ने ट्विटर पर यह वीडियो शेयर किया है । उन्होंने लिखा, 'इस बैंक कैशियर को सलाम । सभी वायरस को मार रहे हैं ।'

गर्मी से वायरस का खात्‍मा

कोरोना वायरस 60 से 70 डिग्री सेल्सियस के तापमान तक नष्ट नहीं हो सकता । उतना तापमान ना तो भारत में है और ना किसी के शरीर के अंदर । कुछ वायरस तापमान बढ़ने के बाद नष्ट होते हैं, उसके पीछे तर्क ये है कि अगर कोई भरी गर्मी में छींका तो छींटे सतह पर गिर कर जल्दी सूख सकते हैं और कोरोना फैसले का संक्रमण कम हो सकता है । कोरोना वायरस के संक्रमण से बचने के लिए भी लोग अपनी-अपनी समझ से जुगाड़ लगा रहे हैं । चूंकि कहा जा रहा है कि कोरोना वायरस ज्यादा की गर्मी में ऐक्टिव नहीं रह पाता है, इसलिए बैंककर्मी ने उसे निष्क्रिय करने का अपना तरीका निकाल लिया ।

बिहार में महिला से पति में पहुंचा कोरोना इन्‍सफेक्‍शन, दुबई से लौटी थी पीड़िता

गया, जेएनएन । बिहार के गया में विदेश से लौटी कोरोना वायरस की संक्रमित महिला के पति की जांच रिपोर्ट भी कोरोना पॉजिटिव निकल आई है । गुरुद्वारा रोड की रहने वाली उक्त महिला के पति की जांच के लिए ब्लड सैंपल बुधवार को लिया गया था । शुक्रवार की रात में उसकी जांच रिपोर्ट पॉजिटिव प्राप्त हुई है । इस तरह जिले में अब कोरोना पॉजिटिव मरीजों की संख्या बढ़कर पांच हो गई है । वहीं, उस मुहल्‍ले को शनिवार को भी प्रशासनिक अधिकारियों ने जायजा लिया । मुहल्‍ले को सैनिटाइज किया जा रहा है । इलाके पर नजर रखी जा रही है । सात किलोमीटर के रेडियस को कंटेनमेंट जोन घोषित कर दिया गया है । 

सिविल सर्जन डॉ. ब्रजेश कुमार सिंह ने कहा, संक्रमित महिला के पति के पॉजिटिव मिलने की सूचना प्राप्त होने के बाद अब उस क्षेत्र में सख्ती बढ़ा दी गई है । उक्त महिला हाल ही में दुबई से लौटकर आई थी । इससे जिले में संक्रमित मरीजों की संख्या में भी इजाफा हो गया है ।

गौरतलब है कि सबसे पहले शहर से सटे पहाड़पुर गांव के एक युवक की जांच रिपोर्ट पॉजिटिव आई थी । वह युवक मुंगेर के मृतक के संपर्क में आया था । युवक के बाद उसकी मां व पत्नी भी गुरुवार को संक्रमित पाई गई थी । इन तीनों के साथ बुधवार को शहर के गुरुद्वारा रोड स्थित मोहल्ले की एक महिला की भी जांच रिपोर्ट पॉजिटिव मिली थी । इसके बाद नगर निगम ने दोनों क्षेत्रों को लॉकडाउन करके सैनिटाइज्ड करा दिया । इसके अलावा स्वास्थ्य विभाग ने एहतियातन कई अन्य लोगों के भी सैंपल जांच के लिए भेजे हैं । साथ ही तीन किमी परिधि के सभी लोगों को होम क्वारंटाइन करा दिया गया है ।

बता दें कि बिहार में शनिवार को थोड़ी राहत है कि कोरोना पॉजिटिव की संख्‍या नहीं बढ़ी है, लेकिन शुक्रवार तक ऐसे मरीजों की संख्‍या 31 पर पहुंच गई है ।  


केजरीवाल ने कहा- दिल्ली में कम्युनिटी ट्रांसमिशन नहीं, मगर डॉक्टरों की सुरक्षा को लेकर जताई चिंता

नई दिल्‍ली, जागरण संवाददाता । कोरोना पर मुख्यमंत्री अरविंद केजरीवाल ने शनिवार को ऑनलाइन प्रेसवार्ता की । केजरीवाल ने कहा कि दिल्ली में अब तक कुल 445 मामले सामने आए हैं । पिछले 24 घंटे में 59 नए मामले आए हैं । दिल्ली में अभी तक कोरोना फैल नहीं रहा है  । सबसे अधिक मरकज और विदेश से आए हैं । राहत की बात यह है कि दिल्ली में फिलहाल अभी कम्युनिटी ट्रांसमिशन नहीं है । हालांकि डॉक्टर और नर्स की सुरक्षा को लेकर चिंता जताई । 

मरकज के कारण बढ़ गए मरीज


मरकज मामले में कहा कि 2300 लोगों को लाया गया है । इनमें से 500 लोगों में कोरोना के लक्षण दिख रहे हैं । वहीं 1800 लोगों को क्‍वारंटाइन किया गया है । हालांकि इन सभी का भी टेस्‍ट किया जाएगा जिनके टेस्‍ट का परिणाम 2-3 दिन में आ जाएगा । इस बात की संभावना की जा रही है कि इन लोगों के टेस्‍ट परिणाम सामने आने के बाद कोरोना मरीजों की संख्‍या बढ़ सकती है ।

24 घंटे में 59 नए मामले मौत

मरकज के 2300 लोगों के टेस्ट करवा रहे हैं । हो सकता है तब और मामले तेजी से बढ़ जाएं । अभी तक दिल्ली में 6 लोगों की मौत हुई है । इसमें 3 मरकज के थे । जिन लोगों की मौत हुई है उनमें कोई न कोई बड़ी बीमारी थी । अभी 11 मरीज आइसीयू में हैं । 4 मरीज वेंटिलेटर पर हैं ।

खाने का भी दिया ब्‍योरा

केजरीवाल ने बताया कि शुक्रवार को हमने 6 लाख लोगों को लंच डिनर कराया था । बगैर राशन कार्ड वाले 40 हजार लोगों का पंजीकरण हुआ है । ऐसे प्रत्येक व्यक्ति को 5 किलो राशन दिया जाएगा । 

पीपीइ किट की कमी से चिंतित

PPE किट की कमी हो गई । मैं अपने डॉक्टर नर्स और सभी स्टाफ को लेकर चिंतित हूं । मैं नहीं चाहता कि किसी भी डॉक्टर नर्स को बिना PPE के कोरोना मरीजों का इलाज करना पड़े । कल हमने केंद्र सरकार को लिखा भी था, केंद्र सरकार से अभी तक हमें एक भी PPE नहीं मिला है । कल हमने केंद्र सरकार को लिखा था कि हमें PPE किट्स तुरंत दी जाएं, ताकि हमारे डॉक्टर मरीजों का बिना किसी डर के इलाज कर सकें ।

बिना लक्षणों वाले मरीजों में भी मिला कोरोना पाॅजिटिव

इधर, सर गंगा राम अस्पताल के अध्‍यक्ष डॉ डीएस राणा ने कहा, लगभग एक सप्ताह पहले सर गंगाराम अस्पताल में दो मरीज मिले थे जिनमें कोविड (COVID19) के लक्षण नहीं दिखाए थे, लेकिन उन्हें अन्य गंभीर बीमारी के कारण भर्ती होना पड़ा था । बाद में उन्हें कोरोना वायरस पॉजिटिव पाया गया । अस्पताल के 108 कर्मचारी इन रोगियों के संपर्क में आए थे । उन्हें क्वारंटाइन में रखा गया है । उनमें से 23 अस्पताल में क्वारंटाइन में हैं, 85 घर पर क्वारंटाइन में हैं । किसी में भी संक्रमण के लक्षण नहीं दिखाए दिए हैं ।






