यूपी में कोरोना वायरस से एक और मौत, 66 नए संक्रमित मिले

लखनऊ, जेएनएन । कोरोना महामारी से सीएम योगी आदित्यनाथ के नेतृत्व में संघर्ष जारी है । उत्तर प्रदेश में लॉकडाउन भी है, इसके बाद भी लगातार कोरोना पॉजिटिव केस बढ़ते जा रहे हैं । मंगलवार को श्रावस्ती में कोरोना संक्रमित एक व्यक्ति की मौत हो गई । अब तक यूपी में 34 लोगों की मौत हो चुकी है ।

उत्तर प्रदेश में मंगलवार को कोरोना वायरस से 66 नए संक्रमित और लोग मिले हैं । ऐसे अब कुल संक्रमितों की संख्या 2053 हो गई है । वहीं गोंडा को पहले कोरोना मुक्त जिला घोषित किया गया था, अब वहां फिर एक संक्रमित पाया गया है । ऐसे में राज्य सरकार द्वारा पहले जिन 11 जिलों को कोरोना मुक्त घोषित किया गया था उसमें से अब तक चार जिलों में दोबारा संक्रमित मिल चुके हैं । ऐसे में अब कोरोना से संक्रमित 60 जिलों में से 53 जिलों में एक्टिव केस हैं ।


उत्तर प्रदेश में मंगलवार को 1769 संदिग्ध संक्रमित लोगों को विभिन्न अस्पतालों में भर्ती करवाया गया । राहत देने वाली बात यह रही कि मंगलवार को भी 64 संक्रमित स्वस्थ होने के बाद अस्पताल से घर भेजे गए । अब तक 463 स्वस्थ हो चुके हैं । ऐसे में अब 1557 एक्टिव केस हैं । सर्वाधिक 401 संक्रमित आगरा में हैं ।

मंगलवार को जो 66 नए संक्रमित पाए गए उनमें आगरा में 17, कानपुर में पांच, गाजियाबाद में दो, नोएडा में एक, कानपुर में आठ, मुरादाबाद में पांच, वाराणसी में 12, जौनपुर में तीन, मेरठ में दो, बांदा में एक, रायबरेली में एक, बिजनौर में एक, मथुरा में दो, संभल में एक, संतकबीरनगर में दो, गोंडा में एक, सुल्तानपुर में एक व जालौन में एक मरीज शामिल है ।

अभी तक प्रदेश भर में जो 2053 संक्रमित पाए गए हैं उनमें सर्वाधिक 401 आगरा हैं, दूसरे नंबर पर 218 संक्रमित लखनऊ में और तीसरे नंबर पर 205 संक्रमित कानपुर में हैं । अब तक जिन 34 लोगों की मौत हुई हैं उनमें 12 आगरा, छह मुरादाबाद, पांच मेरठ, तीन कानपुर, दो वाराणसी और बस्ती, बुलंदशहर, लखनऊ, फीरोजाबाद, अलीगढ़ व श्रावस्ती में एक-एक व्यक्ति की मौत हो चुकी है ।

जिलावार संक्रमित लोगों की संख्या

अब तक आगरा में 401, लखनऊ में 218, गाजियाबाद में 60, नोएडा में 134, लखीमपुर खीरी में 4, कानपुर में 205, पीलीभीत में 3, मुरादाबाद में 109, वाराणसी में 50, शामली में 27, जौनपुर में 8, बागपत में 15, मेरठ में 94, बरेली में 7, बुलंदशहर में 50, बस्ती में 23, हापुड़ में 26, गाजीपुर में 6, आजमगढ़ में 8, फीरोजाबाद में 100, हरदोई में 2, प्रतापगढ़ में 7, सहारनपुर में 181, शाहजहांपुर में 1, बांदा में 4, महाराजगंज में 6, हाथरस में 4, मिर्जापुर में 3, रायबरेली में 44, औरैया में 10, बाराबंकी में 1, कौशांबी में 2, बिजनौर में 30, सीतापुर में 20, प्रयागराज में 4, मथुरा में 12, बदायूं में 16, रामपुर में में 21, मुजफ्फरनगर में 18, अमरोहा में 25, भदोही में 1, कासगंज में 3, इटावा में 2, संभल में 14, उन्नाव में 1, कन्नौज में 7, संत कबीर नगर में 23, मैनपुरी में 5, गोंडा में 1, मऊ में 1,एटा में 3, सुल्तानपुर में 3, अलीगढ़ में 24, श्रावस्ती में 5, बहराइच में 9, बलरामपुर में 1, अयोध्या में 1, जालौन में 3, झांसी में 1, गोरखपुर में 1 लोग कोरोना पॉजिटिव मिले हैं ।

67266 की रिपोर्ट आई निगेटिव, 988 की आना बाकी 

यूपी में अभी तक 70307 लोगों के नमूने जांच के लिए लैब भेजे जा चुके हैं । इसमें से 67266 लोगों की रिपोर्ट निगेटिव आई है यानी इनमें कोरोना वायरस नहीं पाया गया है । वहीं 988 संदिग्ध संक्रमितों  की रिपोर्ट आनी अभी बाकी है ।

यूपी में 9.5 दिन में दोगुने हो रहे मरीज 

यूपी में अभी संक्रमण की चाल धीमी ही है । यहां 9.5 दिन में संक्रमितों की संख्या दोगुनी हो रही है । देश में यूपी अभी छठे नंबर पर है । जनसंख्या के लिहाज से देश में सबसे बड़ा राज्य होने के बावजूद यहां संक्रमित बहुत अधिक नहीं हैं । वहीं यूपी में अभी तक 2.27 लाख ऐसे लोगों को चिन्हित किया जा चुका है जो चीन या दूसरे देश की यात्रा कर वापस लौटे हैं । 11487 लोगों को इंस्टीट्यूशनल क्वारंटाइन किया गया है ।  

दो और कोरोना पॉजिटिव मरीज मिलने से हड़कंप

संत कबीरनगर : सोमवार की देर रात जांच में कोरोना से संक्रमित दो और मरीजों की पुष्टि होने के बाद जिले में अब पॉजिटिव मरीजों की संख्या 23 हो गई है । संक्रमितों में एक महिला और एक युवक शामिल हैं । महिला मगहर के पूर्व में संक्रमित युवक की रिश्तेदार है । जिला अस्पताल के आइसोलेशन वार्ड में इनका इलाज चल रहा है । दो और मरीजों के मिलने के बाद पुलिस व प्रशासनिक अधिकारियों की बेचैनी बढ़ गई है ।

बखिरा क्षेत्र के परतिया गांव का 27 वर्षीय एक युवक ट्रक से मुंबई से 25 अप्रैल को जिला अस्पताल पहुंचा था । उसने खुद ही जांच करने के लिए निवेदन किया । प्राथमिक जांच के बाद चिकित्सकों ने उसे आइसोलेशन वार्ड में भर्ती करके स्वाब का नमूना जांच के लिए भेजा था । रिपोर्ट में उसके संक्रमित होने की पुष्टि हुई । इसी प्रकार मगहर कस्बे के कसाई टोला निवासिनी 25 वर्षीय महिला भी कोरोना संक्रमित मिली । यह देवबंद से आए मगहर के संक्रमित युवक के बुआ की बहू है । इनकी पहली रिपोर्ट स्पष्ट नहीं मिलने के कारण 27 अप्रैल को फिर से नमूना जांच के लिए भेजा गया था । दोनों रिपोर्ट आने के बाद रात लगभग 12 बजे जिलाधिकारी रवीश गुप्त और एसपी ब्रजेश कुमार सिंह ने परतिया गांव का जायजा लिया । संक्रमित के दो भाई को जांच के लिए जिला अस्पताल ले गए, जहां उन्हें आइसोलेशन वार्ड में भर्ती करवाया गया ।

यहां इतने मरीज

जिले में मिले 23 कोरोना संक्रमितों में एक दुधारा थानाक्षेत्र के ग्राम चोरहा, बखिरा थानाक्षेत्र के ग्राम तिलाठी और परतिया में एक-एक और मगहर में 20 हैं ।

जिले में कोरोना संक्रमितों की संख्या हुई आठ, चार हुए स्वस्थ

जागरण संवाददाता, जौनपुर: जनपद में कोरोना पीड़ितों की संख्या बढ़कर अब आठ हो गई है । मंगलवार को आई जांच रिपोर्ट में दो बदलापुर व एक जलालपुर क्षेत्र का निवासी व्यक्ति पाजिटिव पा गए हैं । इनको कड़ी सुरक्षा के बीच पंडित दीनदयाल उपाध्याय राजकीय चिकित्सालय वाराणसी उपचार के लिए भेजा गया है । एक साथ तीन संक्रमितों के मिलने पर जिला प्रशासन व स्वास्थ्य विभाग में खलबली मच गई है । आनन-फानन में संक्रमितों के दोनों गांवों को हॉटस्पाट के रूप में चिन्हित कर सील कर दिया गया है । इसके साथ ही स्वास्थ्य विभाग व फायर कर्मियों की टीम ने पहुंचकर सैनिटाइजेशन शुरू किया ।

बदलापुर क्षेत्र के करनपुर गांव निवासी नौ लोग मुंबई से गांव के ही निवासी एक व्यक्ति के ट्रक पर सवार होकर गत 24 अप्रैल को पहुंचे । पहले से जानकारी होने पर ग्राम प्रधान की सूचना पर पुलिस ने नगर के इंदिरा चौक पर ही ट्रक को रोक लिया । थर्मल स्कैनिग में तापमान अधिक होने के कारण सभी का नमूना लेकर जांच को भेजने के बाद सल्तनत बहादुर इंटर कालेज स्थित रैन बसेरा के क्वारंटाइन में रखा गया । मंगलवार को बीएचयू से आई रिपोर्ट में दो कोरोना संक्रमित मिले ।

इसी प्रकार जलालपुर क्षेत्र के ओइना गांव निवासी एक युवक वाराणसी में रहकर सिलाई करता है । वह गत 18 अप्रैल को घर लौटा । आशा की सूचना पर स्वास्थ्य टीम ने 23 अप्रैल को जांच के बाद उसे सामुदायिक स्वास्थ्य केंद्र नेहरू नगर में क्वारंटाइन किया । मंगलवार को उसकी भी रिपोर्ट पाजिटिव आई तो हड़कंप मच गया । गांव को सील करने के साथ ही सैनिटाइजेशन किया गया । संपर्कों की हो रही तलाश

जनपद में 14 दिन बाद तीन की पाजिटिव रिपोर्ट आने के बाद जिला प्रशासन व स्वास्थ्य विभाग में खलबली मच गई । आनन-फानन में दोनों गांवों को हॉटस्पाट के रूप में चिन्हित कर सील कर दिया गया । दोनों जगहों पर सैनिटाइजेशन, फागिग व साफ-सफाई की गई । जिलाधिकारी दिनेश कुमार सिंह के निर्देश पर टीमें गठित कर घर-घर सर्वे कराने के साथ ही यह पता लगाया जा रहा है कि पीड़ित जिले में प्रवास के दौरान किसके-किसके संपर्क में रहे । ऐसे लोगों को चिन्हित कर सघन जांच की जाएगी । सबसे अधिक संक्रमित

जनपद में सबसे अधिक तीन संक्रमित मंगलवार को मिले । इससे पूर्व दो अप्रैल को दो रिपोर्ट पाजिटिव आई थी । जिले के आठ कोरोना पीड़ितों में चार स्वस्थ हुए हैं । इनमें होम क्वारंटाइन में और तीन को प्रसाद फार्मेसी कालेज के क्वारंटाइन में रखा गया है ।























