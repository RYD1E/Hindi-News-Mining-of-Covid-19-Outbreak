बड़ी खबर, आगरा में CoronaVirus संक्रमण से पहली मौत, प्रशासन में हड़कंप

आगरा, जागरण संवाददाता । कोरोना संक्रमित 76 साल की महिला मरीज की बुधवार को एसएन मेडिकल कॉलेज में इलाज के दौरान मौत हो गई । उन्हें मंगलवार को कोरोना संक्रमित पाए जाने के बाद भर्ती किया गया था । कोरोना से आगरा में यह पहली मौत है । 

कमला नगर क्षेत्र के चांदी कारोबारी की मां 76 साल की महिला की तबीयत बिगडने पर ​निजी अस्पताल में भर्ती किया गया था । वहां से छह अप्रैल को कोरोना की जांच के लिए सैंपल भेजे गए, इसमें कोरोना की पुष्टि होने के बाद मंगलवार को 76 साल की महिला मरीज को एसएन में भर्ती किया गया था । सुबह उनकी मौत हो गई । डीएम प्रभु एन सिंह ने बताया कि महिला मरीज का नाती नीदरलैंड गया था, वहां से 15 मार्च को लौटा था । उससे ही 76 साल की महिला कोरोना संक्रमित हो गईं, गंभीर हालत में एसएन में भर्ती किया गया था, यहां उनकी मौत हो गई । 

जिलाधिकारी प्रभु एन सिंह के अनुसार काेेरोना वायरस संक्रमित महिला लंबे समय से ही फेंफड़ों की समस्‍या से ग्रस्‍त थीं । वह हाइपोथाइरिडिजम, सीओपीडी और आईएलडी की मरीज थीं । इसके कारण उनका स्‍टोरॉइड और ऑक्‍सीजन थेरेपी से इलाज पहले से ही चल रहा था । नाती के विदेश से लौटने के बाद वो कोरोना वायरस से संक्रमित हो गईं । उम्र और बीमारी के कारण उनका शरीर कोरोना वायरस के संक्रमण से अधिक संघर्ष नहीं कर पाया । हांलाकि च‍िकित्‍सकों ने अपनी ओर से पूरा प्रयास किया लेकिन उन्‍हें बचाया नहीं जा सकता । 

65 केस, 56 का चल रहा इलाज 

आगरा में कोरोना के 65 केस हो चुके हैं, इसमें से आठ ठीक हो गए हैं । एक की मौत हो गई है और 56 का इलाज चल रहा है ।

आगरा में कोरोना 

कोरोना संक्रमित मरीजों की संख्या 65 

मरीज की मौत               01 

चल रहा इलाज               56 

ठीक हो चुके हैं              08 

तब्लीगी जमात से जुडे कोरोना संक्रमित मरीज  38 

अमेरिका पर टूटा कोरोना वायरस का कहर, 24 घंटे में 2000 लोगों की मौत

वॉशिंगटन, एएनआइ । कोरोना वायरस की महामारी का केंद्र बने अमेरिका में हालात काबू से बाहर होते जा रहे हैं । जॉन्स हॉपकिन्स विश्वविद्यालय के मुताबिक पिछले 24 घंटों के दौरान अमेरिका में दो हजार लोगों की मौत हो गई है । अमेरिका में कोरोना से संक्रमितों की संख्या बढ़कर तीन लाख 90 हजार से ज्यादा हो गई है । देश में अब तक 12 हजार से ज्यादा पीड़ितों की मौत हो चुकी है ।

महामारी का सबसे ज्यादा असर न्यूयॉर्क में देखने को मिल रहा है । यहां संक्रमण के एक लाख 38 हजार मामले सामने आए हैं । राज्य में जान गंवाने वालों का आंकड़ा भी पांच हजार को पार कर गया है । कोरोना महामारी की वजह से न्यू जर्सी में 1200 लोगों की मौत हुई है, जबकि 44 हजार से ज्यादा लोग संक्रमित हैं । न्यूयॉर्क में बड़ी संख्या में लोगों के संक्रमित होने से अस्पतालों में जगह नहीं बची है ।

बता दें कि पिछले साल दिसंबर महीने के अंत में कोरोना वायरस का पहली बार पता चला था और तब इस बीमारी को 'अज्ञात कारणों से हुआ निमोनिया' माना जा रहा था । इस बीच बीजिंग पर कोरोना वायरस से संबंधित जानकारी छुपाने के आरोप लगते रहे हैं । जानलेवा वायरस की वजह से दुनिया भर में अबतक 80 हजार से ज्यादा लोगों की मौत हो चुकी है, जबकि 14 लाख से ज्यादा लोग संक्रमित हैं ।

भारत में कोरोना वायरस के 24 घंटे में 773 नए मामले, 5000 के पार पहुंची संक्रमितों की संख्‍या

नई दिल्‍ली, पीटीआइ । भारत में कोरोना वायरस (कोविड-19) के कारण मरने वाले लोगों की संख्या बढ़कर 149 हो गई है । स्वास्थ्य मंत्रालय के अनुसार, देश में अब कोरोना संक्रमित लोगों की संख्या 5,194 पहुंच गई है । हालांकि, 401 लोग अब तक कोरोना वायरस की जंग जीत चुके हैं । इस तरह कुल मिलाकर इस समय देश में कोरोना वायरस से संक्रमितों मौजूदा लोगों की संख्‍या 4643 है । स्‍वास्‍थ्‍य मंत्रालय के मुताबिक, पिछले 24 घंटों में 773 नए मामले सामने आए हैं और 10 लोगों की मौत हुई है ।

कोरोना वायरस मामलों की टेस्टिंग भी देश में बड़ी तेजी से हो रही है । दिल्‍ली सरकार ने एलान किया है कि वह जल्‍द ही प्रतिदिन एक लाख लोगों की टेस्टिंग करने की योजना बना रहे हैं । इस बीच दिल्ली के उपराज्यपाल अनिल बैजल ने लोगों से अनुरोध किया है कि वे अपने घरों से बाहर न निकलें और इसके बजाय अपने परिवार की सुरक्षा के लिए प्रार्थना करें । सभी को ऐसे किसी भी व्यवहार से बचना चाहिए जो कोरोना वायरस से लड़ने के सुरक्षा दिशानिर्देशों के साथ समझौता करता हो ।

कई राज्‍यों ने घर-घर जाकर लोगों की स्‍क्रीनिंग करने की प्‍लानिंग की है । राज्‍य सरकारें दिन-रात कोरोना से जंग लड़ रहे हैं । इधर, अरुणाचल प्रदेश में 8 अप्रैल को सुबह 7 बजे तक कुल 179 सैंपल इकट्ठे किए गए । अरुणाचल प्रदेश के मुख्यमंत्री पेमा खांडू ने बताया कि इनमें 159 की रिपोर्ट नेगेटिव और सिर्फ एक पॉजिटिव केस आया है । अभी 19 सैंपल की रिपोर्ट का इंतजार है ।

इस बीच कई राज्‍यों में तेजी से कोरोना वायरस से संक्रमितों के मामले बढ़ रहे हैं । बिहार में कोरोना वायरस (COVID-19)के अब तक 38 मामले सामने आ गए हैं । मंगलवार को सिवान और बेगूसराय में दो-दो मामलों की पुष्टि हुई । उनके यात्रा इतिहास का पता लगाया जा रहा है । राज्य के स्वास्थ्य विभाग के प्रमुख सचिव ने इसकी जानकारी दी है । वहीं, राजस्थान में कोरोना वायरस (COVID-19) से संक्रमित मरीजों की संख्या बढ़कर 348 हो गई है । बांसवाड़ा, जयपुर और बिकानेर में 5 मामले सामने आए हैं । ये सभी लोग कोरोना से संक्रमित लोगों के संपर्क में थे ।

महाराष्‍ट्र सबसे ज्‍यादा प्रभावित

कोरोना वायरस से सबसे ज्‍यादा प्रभावित राज्‍य महाराष्ट्र है । यहां संक्रमितों का आंकड़ा 1000 के पार पहुंच गया है । मुंबई के धारावी में कोविड-19 मामलों की संख्या बढ़कर 9 हो गई । इसमें दो और लोग मुकुंद स्लम और धनवाड़ा चॉल में कोरोना पॉजिटिव पाए गए । केंद्रीय स्वास्थ्य मंत्रालय के अनुसार राज्य में पॉजिटिव मामलों की कुल संख्या बढ़कर1018 हो गई है, जबकि 64 लोगों की कोरोना से मृत्यु हो गई है ।














