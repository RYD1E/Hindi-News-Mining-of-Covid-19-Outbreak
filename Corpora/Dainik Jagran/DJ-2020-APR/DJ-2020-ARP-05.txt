 यूपी में कोरोना के कारण सख्ती बढ़ी, वाराणसी और लखनऊ के कई इलाकों में कर्फ्यू

लखनऊ, जेएनएन । दिल्ली के निजामुद्दीन में तब्लीगी जमात के मरकज से लौटे लोगों में कोरोना पॉजिटिव मिलने के बाद जहां देशभर में खतरा बढ़ गया है, वहीं उत्तर प्रदेश में किसी बड़ी अनहोनी की आशंका को लेकर सतर्कता बढ़ा दी गई है ।

लखनऊ में छावनी के सदर बाजार इलाके की अली जान मस्जिद में 12 लोगों के कोरोना पॉजिटिव पाए जाने के बाद सेना ने 48 घंटे तक सैन्य इलाके की सभी सीमा को सील कर कर्फ्यू लगा दिया है । यानी सोमवार मध्य रात तक यह इलाका सील रहेगा । इसके साथ ही पुलिस ने पुराने लखनऊ के कैसरबाग, वजीरगंज, तालकटोरा, सआदतगंज और अमीनाबाद स्थित कुछ मस्जिद के आसपास क्षेत्र को सील कर दिया है । वहीं वाराणसी में कोरोना से व्यवसायी की मौत के बाद चार इलाके मदनपुरा, लोहता, बजरडीहा और गंगापुर में कर्फ्यू लगा दिया गया है । इन इलाके के लोगों की रिपोर्ट पाजिटिव आई है । 

पुराने लखनऊ के पांच इलाके सील

लखनऊ में सात अन्य जमातियों के कोरोना वायरस के संक्रमण से संक्रमित होने के बाद राजधानी पुलिस ने पुराने लखनऊ के कैसरबाग, वजीरगंज, तालकटोरा, सआदतगंज और अमीनाबाद स्थित कुछ मस्जिद के आसपास क्षेत्र को सील कर दिया है । मेडिकल टीम, पुलिस और नगर निगम के कर्मचारियों के अलावा इन इलाकों में अब किसी को प्रवेश नहीं मिलेगा । जमातियों के अलग-अलग मस्जिदों में ठहरने के कारण पुलिस प्रशासन ने यह निर्णय लिया है । एडीसीपी पश्चिम विकास चंद्र त्रिपाठी ने बताया कि कैसरबाग के रहमानिया मस्जिद में जमात के लोग रुके थे । रविवार को सात जमातियों की रिपोर्ट पॉजिटिव आने के बाद सुरक्षा के लिहाज से मस्जिद के आसपास के इलाके को सील किया गया है ।

वाराणसी में व्यवसायी की मौत के बाद चार इलाके में कर्फ्यू

वाराणसी शहर से करीब 10 किलोमीटर दूर गंगापुर निवासी 55 वर्षीय व्यवसायी की कोरोना वायरस के संक्रमण से मौत हो गई । वायरस के चलते यह बनारस में पहली मौत है । व्यवसायी की मौत बीते तीन अप्रैल को हुई थी । उसकी कोरोना से संबंधित जांच रिपोर्ट रविवार सुबह मिली । व्यवसायी की मौत के बाद वाराणसी के चार इलाके मदनपुरा, लोहता, बजरडीहा और गंगापुर में कर्फ्यू लगा दिया है । इन इलाके के लोगों की रिपोर्ट पाजिटिव आई है ।

उधर, कोरोना वायरस से संक्रमित व्यवसायी का शव लेकर जब लोग हरिश्चंद्र घाट स्थित श्मशान पहुंचे तो दाह संस्कार को लेकर किचकिच हो गई । एक घंटे बाद किसी तरह शव का दाह संस्कार हुआ । जिलाधिकारी कौशल राज शर्मा ने बताया कि गंगापुर निवासी 55 वर्षीय व्यवसायी 15 मार्च को कोलकाता से लौटे थे । 27 मार्च को इन्हें जुकाम और खांसी आने लगी । दो प्राइवेट अस्पताल में उपचार कराया । डाक्टरों की सलाह पर बीएचयू भेजा गया । तीन अप्रैल को बीएचयू में उपचार के दौरान मौत हो गई । व्यवसायी के परिवार में 10 लोग हैं । सभी की जांच के साथ उन्हें होम क्वारंटाइन कर दिया गया ।


हरियाणा में एक कोरोना पॉजिटिव की मौत, पांच विदेशियों सहित 76 संक्रमित, इनमें 32 तब्लीगी जमाती

चंडीगढ़, जेएनएन । हरियाणा में कोराेना के मामले बढ़ते जा रहे हैं । रविवार को करनाल के एक मरीज की चंडीगढ़ पीजीआइ में मौत हो गई । इसके साथ ही कोरोना वायरस से संक्रमित लोगों की संख्या लगातार बढ़ रही है । रविवार को दो और लोग महामारी की चपेट में आ गए । प्रदेश में अभी तक कुल 76 लोग संक्रमित हुए हैं । इनमें 32 तब्लीगी और पांच विदेशी हैं । कोरोना के 61 मरीजों का अस्पतालों में उपचार किया जा रहा है और 15 लोगों को ठीक होने के बाद छुट्टी दे दी गई है ।

करनाल के घरौंडा क्षेत्र के कोरोना मरीज की चंडीगढ़ पीजीआइ में मौत हो गई


करनाल के घरौंडा के रसीना गांव के एक कोरोना पॉजिटिव मरीज की रविवार देर शाम चंडीगढ़ पीजीआइ में मौत हो गई । उसके परिवार के तीन सदस्यों की रिपोर्ट निगेटिव आई है । गांव में चिंता बढ़ गई है । आसपास के क्षेत्र में भी चौकसी बढ़ा दी गई है । आला अधिकारी खुद मॉनिटरिंग कर रहे हैं ।

मुस्लिम बाहुल्य इलाकों में लगातार बढ़ रहा संक्रमित लोगों का ग्राफ

तब्लीगी जमात के मरकज के बाद से ही मुस्लिम बाहुल्य इलाकों में संक्रमित लोगों का ग्राफ लगातार बढ़ा है । गुरुग्राम में सर्वाधिक 18, पलवल में 17, फरीदाबाद में 14 और नूहं में आठ संक्रमित लोग मिले हैं । इनमें अधिकतर तब्लीगी जमात से जुड़े हैं ।

गुरुग्राम में सर्वाधिक 18, पलवल में 17, फरीदाबाद में 14 और नूहं में आठ संक्रमित

पानीपत में चार, अंबाला और सिरसा में तीन-तीन, भिवानी और पंचकूला में दो-दो तथा हिसार, करनाल, कैथल, रोहतक और सोनीपत में कोराना के एक-एक मरीज सामने आए हैं । गुरुग्राम में नौ, पानीपत में तीन और फरीदाबाद, पलवल तथा सोनीपत में एक-एक मरीज ठीक होकर लौटे हैं ।

5343 ने तोड़ा लॉकडाउन, 1890 गिरफ्तार

- प्रदेश में लॉकडाउन तोड़ने के 5343 मामले सामने आए हैं । कुल 1321 केस दर्ज कर 1890 लोगों के खिलाफ एफआइआर दर्ज की गई है । इसके अलावा 6088 वाहनों को इंपाउंड या चालान कर सात करोड़ रुपये से अधिक का जुर्माना वसूला गया है ।

- हरियाणा में मिले कोरोना के मरीजों में चार श्रीलंका, एक नेपाल, पांच तमिलनाडु,  तीन-तीन केरल व पश्चिम बंगाल, दो-दो तेलंगाना व बिहार और एक-एक उत्तर प्रदेश, पंजाब, कर्नाटक, दिल्ली व महाराष्ट्र से हैं ।

- 1536 लोगों के सैंपल लिए गए हैं जिनमें से 978 की रिपोर्ट निगेटिव आई है । 482 की रिपोर्ट का इंतजार है ।

-कुल 498 लोगों को विभिन्न अस्पतालों में भर्ती किया गया है ।

- 18 हजार 55 लोग अभी तक रखे गए निगरानी में जिनमें 4114 हुए खतरे से बाहर ।

- 702 लोग आए कोरोना के मरीजों के संपर्क में जिनकी हो रही निगरानी ।

- 17 हजार 353 लोग विदेश से लौटे हैं हरियाणा में, 13 हजार 941 लोगों की चल रही निगरानी ।


 उत्तराखंड में पांच और जमाती कोरोना संक्रमित, 27 पहुंची मरीजों की संख्या

देहरादून, जेएनएन । उत्तराखंड में कोरोना संक्रमण गहराता जा रहा है । रविवार को प्रदेश में पांच और लोगों में कोरोना की पुष्टि हुई है । इनमें देहरादून के तीन, रानीखेत से एक और एक मरीज रामनगर से है । यह सभी जमाती हैं । राज्य में चार दिन के अंतराल में 20 कोरोना संक्रमित मरीज सामने आ चुके हैं । जिन्हें मिलाकर मरीजों की संख्या 27 पहुंच गई है । हालांकि इनमें चार लोग स्वस्थ होकर अस्पताल से डिस्चार्ज हो चुके हैं । 

दिल्ली और अन्य शहरों से उत्तराखंड में प्रवेश कर चुके जमाती उत्तराखंड के लिए मुसीबत बन गए हैं । आलम ये कि पूरे सिस्टम का फोकस अभी इन जमातियों को तलाशने में है । यही नहीं अभी तक के कोरोना संक्रमित मरीजों में तकरीबन 73 फीसदी जमाती हैं । जिस कारण चार दिन में मरीजों की संख्या करीब चार गुना बढ़ गई है । स्वास्थ्य विभाग से प्राप्त जानकारी के अनुसार रविवार को 149 सैंपल की जांच रिपोर्ट मिली है । जिनमें 144 निगेटिव व पांच केस पॉजिटिव हैं ।
इन पांच मरीजों में एक जनपद नैनीताल के कालाढूंगी क्षेत्र से, एक रानीखेत व तीन देहरादून के हैं । कालाढूंगी निवासी व्यक्ति पिछले दिनों दिल्ली निजामुद्दीन मरकज से लौटा था । हालांकि वह इस बात से लगातार इन्कार करता रहा है । उसका कहना है कि वह मुरादाबाद जाकर ही लौट आया था । संयुक्त चिकित्सालय रामनगर में उसे क्वारंटाइन कर इलाज किया जा रहा ता । अब कोरोना की पुष्टि होने के बाद उसे सुशीला तिवारी मेडिकल कॉलेज में शिफ्ट कर दिया गया है । इधर, देहरादून के तीन मरीज अभी तक सुद्धोवाला स्थित क्वारंटाइन सेंटर में रखे गए थे । जिनमें एक लक्खीबाग व दो डोईवाला क्षेत्र से हैं । इन्हें भी अब दून मेडिकल कॉलेज में शिफ्ट कर दिया गया है । वहीं रानीखेत का मरीज अभी क्वारंटाइन में है ।

इधर, रविवार को भी प्रदेशभर से 101 मरीजों के सैंपल जांच के लिए भेजे गए हैं । जिनमें सर्वाधिक 27 सैंपल जनपद नैनीताल से हैं । देहरादून से 23, हरिद्वार से 17, पौड़ी से 15, ऊधमसिंहनगर से 14, चंपावत व टिहरी से 2-2 और बागेश्वर से एक सैंपल जांच के लिए भेजा गया है । अभी तक 983 सैंपल जांच के लिए भेजे जा चुके हैं । जिनमें 868 निगेटिव व 27 केस पॉजीटिव आए हैं । जबकि 88 सैंपल की रिपोर्ट का अभी इंतजार है । स्वास्थ्य महानिदेशक डॉ. अमिता उप्रेती ने बताया कि वर्तमान में 184 लोग विभिन्न अस्पतालों में आइसोलेशन वार्ड में भर्ती हैं । जबकि 15217 लोग होम एवं संस्थागत क्वारंटाइन में हैं ।










