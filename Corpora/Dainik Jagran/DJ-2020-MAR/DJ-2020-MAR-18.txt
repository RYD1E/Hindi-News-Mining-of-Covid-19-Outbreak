देश में सामने आए 150 से ज्यादा मामले, आज पांच मरीजों में हुई पुष्टि

नई दिल्ली, एजेंसियां । पूरी दुनिया के साथ भारत में भी कोरोना वायरस तेजी से अपना पांव पसार रहा है । आज दोपहर 3 बजे तक भारत में कोरोना वायरस के अब 150 से ऊपर पॉजिटिव मामले सामने आ चुके हैं । देश में 152 मरीजों में से 135 मरीजों का इलाज जारी है ।वहीं 14 मरीजों को अस्पताल से छुट्टी मिल चुकी है । वहीं कोरोना वायरस के कारण भारत में 3 लोगों की मौत हो चुकी है । स्वास्थ्य मंत्रालय के मुताबिक यह वायरस देश के 16 राज्यों तक फैल चुका है ।

आज तीन बजे तक देश के अंदर कोरोना वायरस के पांच नए मरीज पॉजिटिव पाए गए हैं । आज तेलंगाना में कोरोना वायरस का छठा पॉजिटिव मामला सामने आया है । रोगी का ब्रिटेन की यात्रा का इतिहास है । मरीज को एक  सरकारी अस्पताल के आइसोलेशन वार्ड में भर्ती कराया गया है ।

कर्नाटक में आज दो नए मामले सामने आए हैं । इससे वहां कुल संक्रमित मरीजों की संख्या 13 पहुंच गई है । अमेरिका से लौटे 56 साल के एक आदमी और स्पेन से लौटी एक 25 साल की महिला में कोरोना का संक्रमण पाया गया है ।

वहीं लखनऊ के किंग जॉर्ज मेडिकल यूनिवर्सिटी (KGMU) में एक जूनियर डॉक्टर कोरोना वायरस से संक्रमित हो गया है । जूनियर डॉक्टर का केजीएमयू में इलाज चल रहा है ।

नोएडा में भी कोरोना वायरस का एक और मामला सामने आया है । नोएडा के सेक्टर-41 में रहने वाला 26 वर्षीय युवक कोरोना वायरस से पॉजिटिव पाया गया है । जानकारी के अनुसार मरीज चार दिन पहले ही इंडोनेशिया से वापस आया था । फिलहाल उसे ग्रेटर नोएडा स्थित जिम्स में आइसोलेशन के लिए रखा गया है ।

देश के बाहर 276 भारतीय कोरोना से संक्रमित

लोकसभा में एक प्रश्न के लिखित जवाब में विदेश मंत्रालय ने बताया है कि विदेशों में रहने वाले 276 भारतीय कोरोना वायरस से संक्रमित हैं, जिनमें ईरान में 255, यूएई में 12, इटली में 5 और हांगकांग, कुवैत, रवांडा और श्रीलंका में एक-एक भारतीय शामिल हैं ।

वैष्णो देवी यात्रा बंद की गई

कोरोना वायरस के बढ़ते प्रकोप को देखते हुए श्री माता वैष्णो देवी यात्रा आज से बंद कर दी गई है । जम्मू और कश्मीर सरकार के सूचना और जनसंपर्क विभाग की ओर से जानकारी देते हुए कहा गया है कि जम्मू-कश्मीर से आने और जाने वाली सभी अंतर्राज्यीय बसों की आवाजाही आज से बंद कर दी गई है ।

सेना के जवानों को किया गया क्वारंटाइन

सेना के सूत्रों के मुताबिक भारतीय सेना ने लद्दाख स्काउट्स के जवान के कोरोना वायरस से संक्रमित होने के बाद सभी सैनिकों और सहयोगियों को क्वारंटाइन कर दिया गया है ।

16 राज्यों तक फैला कोरोना वायरस

हालांकि स्वास्थ्य मंत्रालय के आंकड़ों के अनुसार आज सुबह 9 बजे तक देश के अंदर कुल 147 मामलों की पुष्टि हो चुकी है । इन 147 मामलों में से 14 मरीजों को अस्पताल से छुट्टी मिल चुकी है जबकि 130 मरीज फिलहाल कोरोना से संक्रमित हैं । वहीं देश में 3 मरीजों की कोरोना से मौत की भी पुष्टि हो चुकी है । 16 राज्य जिनमें कोरोना का संक्रमण है उनमें दिल्ली,आंध्र प्रदेश, हरियाणा, कर्नाटक, केरल, महाराष्ट्र, ओडिशा, पंजाब, राजस्थान, तमिलनाडु, तेलंगाना, जम्मू कश्मीर, लद्दाख, उत्तर प्रदेश, उत्तराखंड, पश्चिम बंगाल शामिल हैं ।











