1.जानें कोरोना वायरस के इलाज को लेकर फैल रही कैसी-कैसी भ्रांतियां और क्‍या है इनका सच
नई दिल्‍ली । कोरोना वायरस जिस तेजी से पूरी दुनिया में पांव पसार रहा है उसी तेजी के साथ इसको लेकर तरह -तरह की भ्रांतियां फैल रही हैं । लोग व्‍हाट्सएप से लेकर सोशल मीडिया पर न कई तरह की बातें कर रहे हैं । इनमें से कई मैसेज में इस वायरस से बचने के लिए तरह तरह के उपाय करने को कहा जा रहा है । कोई कह रहा है लहसुन खाओ तो ये वायरस नहीं होगा तो कोई कह रहा है कि प्‍याज पास में रखो तो इससे बच जाओगे ।लेकिन, हम आज आपको इनकी सच्‍चाई बताएंगे । ये वो सच्‍चाई है जिसका जिक्र विश्‍व स्‍वास्‍थ्‍य संगठन ने किया हुआ है । 
डब्‍ल्‍यूएचओ ने साफतौर पर कहा है कि इससे बचाव का तरीका फिलहाल सावधानी ही है । इस वायरस के अटैक से सावधान रहें । अपने हाथों को दिन में कई बार साबुन से साफ करें । हाथ मिलाने से परहेज करें । यदि छींक या खांसी आए तो मुंह पर कपड़ा रख लें । ऐसा इसलिए है क्‍योंकि ये वायरस इंसान के जरिए एक दूसरे में फैलता है । लिहाजा संक्रमण से बचाव के लिए ये करना जरूरी है । विश्व स्वास्थ्य संगठन के मुताबिक, बच्चों बुजुर्गों को खतरा सबसे ज्यादा । मेडिकल स्टाफ और डॉक्टर भी चपेट में आ सकते हैं क्योंकि वह पीड़ित के संपर्क में रहते हैं ।
एंटीबायोटिक दवा कितनी कारगर 

जो लोग इसको लेकर एंटीबायोटिक दवा खाने की सलाह दे रहे हों तो उन्‍हें बता दें कि ये दवाएं बैक्‍टीरिया से बचाव के लिए दी जाती हैं ताकि इनसे होने वाले इस इंफेक्‍शन से बचा जा सके । लिहाजा ये दवाएं इस वायरस के इलाज में कारगर नहीं है ।

एन95 मास्‍क है बेहतर 

इस वायरस के संक्रमण से बचने के लिए मुंह पर कोई भी कपड़ा या मास्‍क लगाना कारगर सौदा नहीं है । इसके लिए एन95 मास्क बेहतर है । हालां‍कि डब्‍ल्‍यूएचओ ने बेहद साफ शब्‍दों में कहा है कि यदि आप स्‍वस्‍थ हैं तो आपको किसी भी किस्‍म का मास्‍क मुंह पर लगाने की जरूरत नहीं है । लेकिन, यदि आप भीड़-भाड़ वाले इलाके में या फिर किसी संक्रमित व्‍यक्ति के आस-पास हैं जो जरूर मास्‍क का उपयोग करें । 
सेनिटाइजर कितना कारगर 

कोरोना का प्रकोप बढ़ने पर सेनिटाइजर का भी इस्‍तेमाल काफी बढ़ गया है । लेकिन यदि आपको इस वायरस की चपेट में आने से बचना है तो आपके सेनिटाइजर में एल्‍कोहल की मात्रा का 60 फीसद होना जरूरी है । इसके अलावा साबुन से हाथ धोना सबसे बेहतर विकल्‍प है । 

कौन सा टेस्‍ट होगा कराना

यदि आपको ऐसा लगता है कि आप इससे संक्रमित हैं तो तुरंत डॉक्‍टर को दिखाएं । इसके होने की पुष्टि के लिए पॉलीमर चेन रिएक्शन टेस्ट (पीसीआर) कराया जाता है । पुष्टि होने पर इसका सैंपल पुणे स्थित नेशनल इंस्टीट्यूट ऑफ वायरोलाजी भेजा जाता है ।

2.अपने मोबाइल फोन या लैपटॉप को कोरोनावाइरस के खतरे से ऐसे बचाएं
नई दिल्ली, टेक डेस्क । Coronavirus से दुनियाभर के लोग परेशान हैं । खुद को इस वायरस से बचाने के लिए लोग मास्क और ग्लव्स का इस्तेमाल कर रहे हैं । लेकिन इस दौरान हमें इस बात का ध्यान रखना भी जरूरी कि जब हम कोई जैसे फोन या लैपटॉप/पीसी इस्तेमाल करें तो किन बातों पर गौर करने या ध्यान देने की जरुरत है । ग्लोबल हेल्थ रिसर्च रिपोर्ट में बताया गया है कि मोबाइल फोन्स पर काफी बैक्टीरिया और वायरस मौजूद होते हैं जो बिमारी का कारण बन सकते हैं । यही केस लैपटॉप/पीसी के साथ भी होता है । इसी के चलते हम आपको कुछ ऐसी बातों की जानकारी दे रहे हैं जो हमें फोन या लैपटॉप/पीसी इस्तेमाल करते समय ध्यान रखना चाहिए ।

इस तरह अपने फोन या लैपटॉप/पीसी को रखें वायरस से दूर:

1. अगर आप फोन इस्तेमाल कर रहे हैं तो अपने साथ ईयरफोन्स जरूर रखें । किसी का फोन रिसीव करने के लिए आपको ईयरफोन का इस्तेमाल करना चाहिए जिससे फोन पर मौजूद बैक्टीरिया आपके फेस पर न लगें । इससे मोबाइल पर मौजूद बैक्टीरिया या वायरस का आपके फेस के संपर्क में आने का खतरा कम हो जाता है ।

2. ईयरफोन्स को इस्तेमाल करने से पहले उन्हें भी साफ करना न भूलें । इसके लिए आप हैंड सेनिटाइजर का इस्तेमाल कर सकते हैं । लेकिन सेनिटाइजर को स्पीकर के अंदर न डालें ।

3. किसी पब्लिक कम्प्यूटर को इस्तेमाल करने से बचें । अगर आपको पब्लिक कम्प्यूटर  इस्तेमाल करना भी पड़ रहा है तो ग्लव्स पहनकर ही इसका इस्तेमाल करें ।

4. अगर आपका स्मार्टफोन IP68 वॉटर रेस्सिटेंट है तो हल्के गीले कपड़े या गैजेट्स साफ करने वाले किसी सॉल्यूशन से फोन को साफ कर सकते हैं । इस तरीके के लिए आपको पहले फोन को स्विच ऑफ करना होगा ।

5. लैपटॉप क्लीन करने की बात करें तो अपने हाथ में थोड़ा सैनिटाइजर लें या फिर गैजेट्स साफ करने वाला कोई सॉल्यूशन लें और टिश्यू के जरिए हल्के हाथ से लैपटॉप को साफ करें । इसके लिए भी आप लैपटॉप को सबसे पहले ऑफ करें ।

6. अपना लैपटॉप या फोन किसी दूसरे को इस्तेमाल करने के लिए न दें । साथ ही आप भी किसी दूसरे का फोन या लैपटॉप इस्तेमाल न करें ।

नोट: आमतौर पर गैजेट की सफाई के लिए हैंड सैनिटाइजर या अल्कोहल का इस्तेमाल नहीं किया जाता है । लेकिन अगर आप सैनिटाइजर का हल्का अमाउंट इस्तेमाल करें तो इतना फर्क नहीं पड़ेगा । वैसे अगर आप गैजेट्स साफ करने वाले किसी सॉल्यूशन का इस्तेमाल करें तो बेहतर होगा ।

 

