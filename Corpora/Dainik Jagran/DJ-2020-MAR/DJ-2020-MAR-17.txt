1.कोरोना वायरस: अगर कोविड-19 के लक्षण आप में दिखें तो खुद को ऐसे करें आइसोलेट
नई दिल्‍ली । कोरोना वायरस: संक्रामक बीमारियां बहुत तेजी से फैलती हैं । यह अपने और पराए सहित किसी तरीके का भेद नहीं करती हैं । लिहाजा अगर कोविड-19 के लक्षण आपमें दिखते हैं या बुरी तरीके से प्रभावित किसी स्थान से आप लौटे हैं या किसी संक्रमित व्यक्ति से मिले हैं तो अपनों की भलाई और समाज की बेहतरी के लिए खुद को इन सबसे अलग-थलग कर लें । दुनिया के जाने-माने चिकित्साविदों के अनुसार इस दौरान भी आपको कई एहतियात बरतनी होंगी । स्रोत: गार्जियन
बहुत स्वाभाविक सी यह बात है । घर से तभी बाहर निकलें जब अस्पताल जाना हो । मिलने-जुलने वालों को मना कर दें । परिवार और मित्रों से आनलाइन और फोन के माध्यम से ही संपर्क साधें । अगर जरूरी खाद्य पदार्थों, दवाओं और अन्य रोजमर्रा के सामानों को आप आनलाइन मंगाते हैं तो डिलीवरी करने वाले को सूचित कर दें कि दरवाजे के बाहर सामान रखकर चला जाए । यदि आपका कोई रिश्तेदार जरूरी सामानों के लिए आपकी मदद करना चाह रहा है तो उसे मना कर दें ।

दूसरों से खुद को अलग कर दें

एक ही कमरे में रहें । इसका दरवाजा बंद कर दें । आदर्श कमरा वह हो सकता है जिसकी खिड़की बाहर की तरफ खुलती हो । अपने इस्तेमाल किए गए किसी सामान को परिवार के अन्य सदस्य से साझा न करें । लांड्री, बेडिंग और तौलियों को प्लास्टिक बैग में रखें । इसे तभी धोएं जब कोविड-19 का टेस्ट निगेटिव आए या आपके खुद की आइसोलेशन अवधि पूरी हो जाए । यदि कोई किसी कपड़े की धुलाई जरूरी हो तो 60 डिग्री सेल्सियस तापमान वाले पानी से उसे साफ करें ।
पालतू जानवरों से दूर रहें

यदि आप पालतू के शौकीन हैं तो बेहतर तो यही होगा कि आप उनसे दूर रहें । यदि उनको छूएं तो पहले और बाद में हाथ को अच्छी तरह से साफ कर लें ।

खाना और बाथरूम

परिवार के लोग खाना तैयार करके आपके दरवाजे के बाहर रख सकते हैं । यदि आप खुद खाना पकाते हैं तो ऐसा करते समय कोई दूसरा व्यक्ति किचन में न पहुंचे । तैयार भोजन लेकर अपने कमरे में जाएं और भूख मिटाएं । यदि आपके घर में एक से अधिक बाथरूम हैं तो खुद के लिए एक अलग चुन लें । यदि बाथरूम साझा करने की नौबत है तो आप खुद उसकी नियमित रूप से साफ-सफाई की चिंता करें ।

कचरे की व्यवस्था

आपकी इस्तेमाल की हुई चीजों का कचरा प्लास्टिक बैग में एकत्र करें । जब भर जाए तो इसे बांध दें । इस बैग को दूसरी बैग में डालें और उसे भी बांध दें । इसको तब तक न फेंके जब तक कि आपके टेस्ट के नतीजे न आ जाएं । अगर पॉजिटिव होते हैं तो डॉक्टर इस कचरे के निपटान के बारे में बताएंगे ।

जरूरी रखरखाव

खांसी और छींकने के दौरान इस्तेमाल किए हुए टिश्यू पेपर को प्लास्टिक बैग में रखें । साबुन से अच्छी तरह से हाथ धोकर उसे सुखा लें । किसी अन्य की मौजूदगी में हमेशा मास्क का इस्तेमाल करें ।

हाथ को धुलना

इसके नियम वही हैं जो सामान्य व्यक्ति पर लागू होते हैं । थोड़े-थोड़े अंतराल पर अपने हाथ साबुन से धोते रहें । 20 सेकंड तक साबुन को हाथों में अच्छी तरह से रगड़कर फिर धोकर सुखा लें । आंखों, नाक और मुंह को छूने से बचें ।

लक्षण बढ़ने लगें तो तुरंत डॉक्टर की मदद लें । यदि आपको सांस लेने या अन्य किसी तरह की तकलीफ ज्यादा बढ़ जाए तो देर न करें, अस्पताल का रुख करें ।

2.जानें क्‍यों मुश्किल है कोरोना वायरस का टीके को विकसित करना, क्‍या कहते हैं एम्‍स के निदेशक

नई दिल्‍ली डॉक्‍टर (रणदीप गुलेरिया) । कोरोना के प्रकोप को टीका विकसित करके ही खत्म किया जा सकता है । टीके के विकास के लिए चीन, अमेरिका सहित कई देशों में शोध चल रहे हैं । भारत में भी इसके लिए प्रयास चल रहा है । पहले भी असरदार टीकों के दम पर ही भारत चेचक व पोलियो मुक्त हुआ । इसके अलावा कई संक्रामक बीमारियों पर अंकुश लगा है । इसलिए टीके घातक बीमारियों से जीवनरक्षा में वरदान साबित हुए हैं लेकिन कोरोना का टीका विकसित होने में एक साल से डेढ़ साल समय लग सकता है । जब हम टीके के विकास की बात करते हैं तो उसका मतलब दो चीजें होती हैं । पहला इनफ्लुएंजा जैसी बीमारी के टीके जो पहले से मौजूद है फिर भी हर साल नया टीका तैयार करना पड़ता है ।

ऐसे टीके का विकास आसान होता है । क्योंकि उसके स्ट्रेन के बारे में पहले से मालूम है । नोवेल कोरोना वायरस दुनिया में नया वायरस है । दिसंबर से पहले इस वायरस के बारे में किसी को बिल्कुल मालूम हीं नहीं था । इसलिए नए टीके का विकास इतना आसान काम नहीं है । शोध में कई चीजों का ध्यान रखना होता है । सबसे अहम बात यह है कि टीका वायरस को बढ़ने न दे । वह स्वास्थ्य के लिए सुरक्षित हो । टीका तैयार होने के बाद पहले जानवरों पर परीक्षण करना पड़ता है कि वह प्रभावी है भी या नहीं । फिर इंसानों पर क्लीनिकल परीक्षण कर यह देखना होता है कि उसका इस्तेमाल कितना सुरक्षित है ।

यह भी अध्ययन किया जाता है कि वह बीमारी से बचाव में कितना कारगर है । टीके से कम से कम 70-80 फीसद तक बचाव होना ही उसे उपयोगी बनाता है । क्लीनिकल परीक्षण के दौरान बच्चे, गर्भवती महिलाओं व व्यस्क लोगों पर उसके प्रभाव का अध्ययन होता है । बेसिक शोध व क्लीनिकल परीक्षण से गुजरने के बाद टीका तैयार होता है और उसके उत्पादन की प्रक्रिया शुरू होती है । एक ही दिन में करोड़ों खुराक टीके का उत्पादन भी संभव नहीं होता । इसलिए टीकाकरण के लिए हाई रिस्क समूह का चयन कर उत्पादन शुरू होता है । इसलिए कोरोना का टीका विकसित होने में भी साल से डेढ़ साल समय लगना निश्चित है । भारत में कोरोना के टीके के प्रयास के तहत मरीजों के सैंपल से कोरोना वायरस को आइसोलेट कर जरूरी संसाधन एकत्रित कर लिया गया है ।

दवाओं से किसी मरीज को ठीक किया जा सकता है लेकिन टीका ही ऐसा विकल्प है जिससे बीमारी से बचाव संभव होता है । इसलिए राष्ट्रीय टीकाकरण अभियान के तहत सभी बच्चों को बीसीजी, हेपेटाइटिस बी, पोलियो, टिटेनस, खसरा, डिप्थीरिया, डायरिया इत्यादि से बचाव के लिए टीके लगाए जाते हैं । इससे शिशु मृत्युदर कम हुई है । कई जगहों पर खसरे का टीका लोग बच्चों को नहीं लगवा रहे थे तो उसका आउटब्रेक भी देखा गया । इसलिए यह जरूरी है कि टीकाकरण में सुस्ती नहीं हो । यह लोगों में गलत धारणा है कि टीका लगाने से उसका साइड इफेक्ट पड़ेगा । बहुत सुरक्षा मानकों का परीक्षण करने के बाद ही उसे बाजार में लाया जाता है । इसलिए टीके का फायदा बहुत है, नुकसान नहीं है । पिछले कुछ सालों से इनफ्लुएंजा (फ्लू व स्वाइन फ्लू) का संक्रमण हर साल होता है । इसका टीका हर साल सर्दी शुरू होने से पहले लगाने से फ्लू से बचाव संभव है ।

खासतौर पर बुजुर्गों को यह टीका जरूर लगाना चाहिए । इसी तरह निमोकोकल का टीका भी जरूरी होता है । यह टीका दो तरह का आता है । इसका एक टीका पूरे जीवन में सिर्फ एक बार लगता है । जबकि दूसरा टीका पांच साल बाद लगाना होता है । 65 साल की उम्र के बाद यह टीका लगाने की जरूरत नहीं पड़ती । सर्वाइकल कैंसर से बचाव के लिए एचपीवी (ह्यूमन पेपिलोमा वायरस) का टीका भी उपलब्ध है । यदि 9 से 14 साल की सभी लड़कियों को यह टीका लगाया जाए तो हर साल करीब 50 हजार महिलाओं की जिंदगी बचाई जा सकती है । इसलिए यह जरूरी है कि उपलब्ध टीकों का सदुपयोग करें ।

3.पाक में एक ही दिन में कोरोना के सबसे ज्‍यादा मामले आए सामने, सार्क चर्चा में नहीं आए इमरान
नई दिल्‍ली । कोरोना पर चर्चा को लेकर जो पहल भारत ने शुरू की उसमें पाकिस्‍तान तो शामिल हुआ लेकिन इसमें वहां के पीएम इमरान खान ने शामिल होने की जरूरत तक महसूस नहीं की । ये हाल तब है जब हर मंच पर वो इस राग को अलापते रहे हैं कि पाकिस्‍तान और वो खुद पीएम नरेंद्र मोदी से वार्ता करना चाहते हैं । यदि भारत एक कदम आगे आएगा तो वो दो कदम बढ़ने को तैयार हैं । इतना ही नहीं, इस अतिविशेष चर्चा में उनकी तरफ से पीएम के विशेष सहायक जफर मिर्जा शामिल हुए । इसमें पाकिस्‍तान के स्‍वास्‍थ्‍य मंत्री ने भी शिरकत करने की जरूरत महसूस नहीं की ।
इससे भी शर्मनाक ये रहा है कि पाकिस्‍तान के विदेश मंत्री ने कहा कि भारत के लगातार नकारात्‍मक रवैये के बावजूद पाकिस्‍तान इस चर्चा में शामिल होगा । इसके अलावा जफर ने इस वार्ता में एक बार फिर से जम्‍मू-कश्‍मीर का राग भी अलापा और कोरोना के मद्देनजर विशेष ध्‍यान देने और वहां लगी पाबंदियों को हटाने की बात कही । कश्‍मीर का राग अलापते समय वो ये भूल गए कि जम्‍मू-कश्‍मीर में अब किसी तरह की कोई पाबंदी नहीं लगी हुई है । इतना ही नहीं, वहां के पूर्व सीएम फारूक अब्‍दुल्‍ला भी खुली हवा में सांस ले रहे हैं । उनके द्वारा कश्‍मीर राग अलापने के पीछे जो दर्द था वो उन लोगों के लिए जरूर दिखाई दिया, जो पाकिस्‍तान के इशारे में राज्‍य में अमन के खिलाफ होते आए हैं । ये वो लोग हैं जिन्‍होंने वर्षों तक जम्‍मू-कश्‍मीर को आतंक की आग में जलाया है । अब जब आतंकी की कब्र जम्‍मू-कश्‍मीर में खुद रही है तो इन्‍हें दर्द हो रहा है । 


अफसोस की बात ये भी रही कि पाकिस्‍तान की तरफ से इस वार्ता में कोरोना वायरस के प्रकोप से सभी सार्क देशों को बचाने के उपाय के बाबत कुछ नहीं कहा गया । इतना जरूर कहा गया कि इसको रोकने के लिए सभी को प्रयास करने चाहिए । इसका अर्थ ये था कि इससे लड़ने के लिए पाकिस्‍तान के पास कोई रोडमैप तैयार ही नहीं है । ये सिर्फ हम ही नहीं कह रहे हैं, बल्कि वहां की मीडिया भी कह रही है । पाकिस्‍तान के अखबार डॉन ने लिखा है कि पाकिस्‍तान इससे लड़ने के लिए तैयार नहीं है । इतना ही नहीं, इसमें ये भी कहा गया है कि कोरोना को लेकर पाकिस्‍तान में हर जगह खौफ छाया हुआ है । इसमें ये भी कहा गया है कि यदि सरकार इससे निपटने में नाकाम रही तो हालात बेहद बुरे होंगे और जरूरी चीजों के दामों में दस फीसद तक इजाफा हो जाएगा । ये बुरे दौरे में गुजर रही वहां की अर्थव्‍यवस्‍था के लिए अच्‍छा नहीं होगा ।   

आपको यहां पर ये भी बता दें कि ये पहला मौका नहीं है जब कोरोना को लेकर इस तरह की बातें पाकिस्‍तान की मीडिया में आई हों या फिर वहां के जानकार इस तरह की बात कर रहे हों । इससे पहले 29 जनवरी को छपे एक लेख 'कोरोना से लड़ने को तैयार नहीं है पाकिस्‍तान' में हुमा यूसुफ ने साफतौर पर कहा था कि पाकिस्‍तान इससे लड़ने को तैयार नहीं है । इस लेख को छपे अब डेढ़ माह से ज्‍यादा हो गए हैं । बहरहाल, आपको बता दें कि कोरोना के प्रकोप से पूरे सार्क देशों को बचाने की पहल भारतीय पीएम मोदी की ही तरफ से की गई थी ।

कोरोना को लेकर सार्क देशों की इस चर्चा में जहां सभी सदस्‍य देशों ने भारत की इस पहल का स्‍वागत किया वहीं पीएम मोदी ने कहा कि सार्क देशों में दुनिया की पूरी आबादी का पांचवां हिस्सा रहता है । इस लिहाज से यहां का खतरा भी बड़ा है । इस दौरान कोरोना से निपटने के लिए कोविड-19 इमरजेंसी फंड बनाने की घोषणा करते हुए मोदी ने भारत की ओर से इसमें एक करोड़ अमेरिकी डॉलर (लगभग 74 करोड़ रुपये) देने का एलान भी किया है ।साथ ही पीएम मोदी ने ये भी कहा कि भारत के विशेषज्ञ डॉक्टरों, स्वास्थ्य कर्मियों व वैज्ञानिकों की टीम सार्क देशों के कहने पर कहीं भी जाने के लिए पूरी तरह तैयार है ।

आपको बता दें कि सात दिनों के अंदर सार्क देशों में कोरोना से निपटने में जुटे विशेषज्ञों की वीडियो कॉन्फ्रेंसिंग के जरिये बैठक बुलाई जाएगी, जिसमें वे अपने-अपने अनुभवों को साझा करने के साथ ही एक-दूसरे की मदद करने योग्य मुद्दों पर चर्चा करेंगे । इसके अलावा पीएम मोदी ने ये भी कहा कि सार्क के साथी देशों के साथ इस महामारी पर निगरानी के लिए बनाए गए सॉफ्टवेयर को भी साझा करने को तैयार हैं । साथ ही इसके इस्तेमाल की ट्रेनिंग भी दी जाएगी ।


4.भारत में कोरोना वायरस से एक और मौत, दुबई से लौटे शख्स ने मुंबई में तोड़ा दम
मुंबई, एएनआइ । भारत में कोरोना वायरस की वजह से एक और मौत हो गई है । इसके साथ ही भारत में इस वायरस से मरने वालों की संख्या तीन हो गई है । कोविड-19 से तीसरी मौत महाराष्ट्र में हुई है । मुंबई के कस्तूरबा अस्पताल में एक 64 साल के मरीज की कोरोना वायरस (कोविड-19) से मौत हो गई है । दैनिक जागरण के सहयोगी प्रकाशन मिड डे संवाददाता शमिउल्लाह खान ने बताया कि यह शख्स अपनी पत्नी के साथ दुबई से भारत लौटा था, जहां 64 वर्षीय की पत्नी को भी पॉजिटिव पाया गया था और इनके बेटे में भी वायरस की पुष्टि हुई है । अभी वे अस्पताल में ही भर्ती हैं । बता दें कि राज्य में सबसे पहले कोरोना वायरस से लक्षण इसी दंपत्ति में पाए गए थे ।

महाराष्ट्र में सबसे ज्यादा मामले

स्वास्थ्य मंत्रालय ने मंगलवार को ही एक रिपोर्ट जारी की थी, जिसमें बताया गया था कि भारत में अभी तक कोरोना वायरस के 125 मामलों की पुष्टि हो गई है और इसमें सबसे ज्यादा मामले महाराष्ट्र से सामने आए हैं । राज्य में सबसे ज्यादा 39 मामले सामने आने की बात कही गई थी । इनमें से तीन विदेशी हैं ।

इसके अलावा स्वास्थ्य मंत्रालय के अनुसार, भारत में इन 125 मामलों में 103 लोग भारतीय और 22 विदेश नागरिक हैं । वहीं 13 मरीज ठीक हो गए हैं और दो की मौत भी हो गई है ।

भारत के कर्नाटक में हुई पहली मौत

कोरोना वायरस (कोविड 19) से कर्नाटक में एक व्यक्ति की मौत हो गई थी । भारत में कोरोना वायरस से यह पहली मौत थी । यह मौत कर्नाटक के कलबुर्गी में हुई थी । मृतक की उम्र 76 साल बताई गई । मरीज हाल में ही सऊदी अरब से लौटा था ।

केंद्र सरकार द्वारा जारी एक बयान में बताया गया था कि सऊदी अरब से लौटने के बाद शख्स को सांस लेने में परेशानी, खांसी और निमोनिया की शिकायत हुई, जिसके बाद 06 मार्च 2020 को एक डॉक्टर ने उनके घर पर ही उनका इलाज किया । फिर 09 मार्च 2020 को कलबुर्गी में एक निजी अस्पताल में भर्ती कराया गया । अस्पताल में प्रारंभिक जांच के दौरान उनमें कोरोना वायरस की पुष्टि हो गई थी । जानकारी के मुताबिक, जिस डॉक्टर ने इस 76 साल के शख्स का इलाज किया था, उनका भी टेस्ट पॉजिटिव आया है । जहां उन्हें और उनकी फैमली को घर में निगरानी में रखा गया है ।

दिल्ली में दूसरी मौत

भारत में खतरा बने हुए कोरोना वायरस से दूसरी मौत राजधानी दिल्ली में हुई । दिल्ली के राम मनोहर लोहिया अस्पताल में भर्ती 69 साल की बुजुर्ग महिला ने दम तोड़ दिया था । महिला डायबिटीज और हाइपरटेंशन से भी पीड़ित थी । मृतक महिला का बेटा हाल ही में विदेश से लौटा था । कोरोना के प्रसार को रोकने के लिए भारत में युद्ध स्तर पर प्रयास शुरू किए हुए हैं ।

5.जानिए किन हालातों में कितने समय तक जीवित रह सकता है कोरोना का वायरस

बीजिंग । पूरी दुनिया चीन से फैले कोरोनावायरस से परेशान है । अब तक इससे मौतों का आंकड़ा 3100 को पार कर चुका है । दुनिया भर में लाखों लोग इस वायरस के संक्रमण का शिकार है । वैज्ञानिक इस वायरस के संक्रमण से बचाव के लिए नित नई खोजों में भी लगे हुए हैं । चीन के ग्लोबल टाइम्स की रिपोर्ट के अनुसार इस बीच एक नया शोध सामने आया है, इस शोध में इस बात की खोज की गई है कि कोरोनावायरस किस जगह पर कितने समय तक जीवित रह सकता है और लोगों को प्रभावित कर सकता है ।

अमेरिका, चीन, स्पेन और इटली सहित कई देश बड़े पैमाने पर इन दिनों कोरोनावायरस के संक्रमण का शिकार हैं, वहां वैश्विक इमरजेंसी घोषित कर दी गई है । सभी मॉल्स, स्कूल, कालेज बंद कर दिए गए हैं । आपात स्थिति घोषित कर दी गई है उसी हिसाब से उस देश में मेडिकल सेवाओं को बढ़ा दिया गया है । अस्पतालों में आइसोलेशन बेड बना दिए गए हैं जिससे यदि ऐसा कोई मरीज सामने आए तो उसको तत्काल इलाज दिया जा सके ।

दो दिन पहले 11 मार्च को medRxiv में एक स्टडी प्रकाशित हुई है । इसी में कहा गया है कि कोरोना का वायरस खुली सतहों में अधिकतम तीन घंटे तक रह सकता है । उसके बाद वो दो से तीन दिनों तक प्लास्टिक और स्टेनलेस स्टील की सतहों पर जीवित रह सकता है । शोध में यह भी दावा किया गया है कि वायरस तांबे की सतहों पर चार घंटे और कागज की सामग्री पर अधिकतम 24 घंटे तक जीवित रहने में सक्षम है । हालांकि इस शोध की अभी तक दोबारा से समीक्षा नहीं की गई है ।

ग्लोबल टाइम्स की रिपोर्ट के अनुसार वुहान के एक वायरोलॉजिस्ट, यांग झानकियू ने कहा कि कोरोनावायरस के जीवित रहने पर वहां का तापमान, सतह का प्रकार और वातावरण की नमी पर निर्भर करता है । इसी के आधार पर ये कहा जा सकता है कि कोविड-19 वायरस विभिन्न वस्तुओं की सतह पर कितने समय तक जीवित रह सकता है । यांग के अनुसार कोविड-19 मुख्य रूप से बूंदों, एक दूसरे से संपर्क और वायु मंडल में ट्रांसमिशन के माध्यम से अधिक फैल रहा है ।

उनका कहना है कि यदि इस वायरस के अनुकूल माहौल रहता है तो ये वायरस कुछ घंटों से लेकर कई दिनों तक सतह पर बना रह सकता है । वैसे दूसरे देशों के वैज्ञानिक भी इस तरह की शोध करने में लगे हुए हैं । कुछ देशों के वैज्ञानिक इस वायरस के संक्रमण से बचाव के लिए उसके टीके की खोज करने के लिए भी काम कर रहे हैं । 

कोरोना वायरस से जहां पूरी दुनिया के करीब 124 देश प्रभावित है । शुक्रवार को जारी एक मीडिया रिपोर्ट के अनुसार, इसका सबसे पहला मामला पिछले साल 17 नवंबर को चीन के हुबेई प्रांत में सामने आया था । यहीं से बाद में कई और मामले भी सामने आए । चीनी अधिकारियों ने अब तक कम से कम 266 लोगों की पहचान की है जो 2019 में संक्रमित थे ।

हांगकांग स्थित साउथ चाइना मॉर्निंग पोस्ट ने बताया कि सभी 266 व्यक्ति चिकित्सा निगरानी में थे । सरकारी आंकड़ों के हवाले से रिपोर्ट में कहा गया है कि कोविड-19 से पीड़ित चीन के पहले मामले का 17 नवंबर को पता लगाया जा सकता था । हुबेई प्रांत का एक 55 वर्षीय व्यक्ति पिछले साल 17 नवंबर को वायरल संक्रमण होने वाला पहला व्यक्ति हो सकता है । तब से तेजी से मामले सामने आने लगे थे, हालांकि, इस बात का खुलासा नहीं किया गया है कि वह महिला थी या पुरुष बिना जेंडर बताए इसका खुलासा किया गया था । हुबई प्रांत 23 जनवरी तक कोरोनवायरस के लिए एक युद्ध का मैदान बन गया ।

चीन में अब तक कोविड-19 कोरोना वायरस के कुल 67,786 मामलों की पुष्टि की गई है । स्थानीय स्वास्थ्य आयोग ने शुक्रवार को कहा कि हुबेई की राजधानी वुहान, ग्राउंड ज़ीरो, में अब तक 49,991 पुष्ट मामले दर्ज किए गए हैं, जिसमें 2,436 मौतें शामिल हैं । वैज्ञानिकों को COVID -19 के प्रारंभिक पैटर्न को मैप करने की कोशिश की गई । क्योंकि, जनवरी में आते-आते यह एक महामारी के रुप में फैल गया था । फैलने के दो महीने पहले एक वैश्विक स्वास्थ्य संकट बन गया था । वैज्ञानिक ये समझना चाहते थे कि आखिर ये बीमारी फैली कैसे । 17  नवंबर के बाद से रोजाना 15 मामले सामने आ रहे है । 15 दिसंबर तक ये आंकड़ा बढ़कर 17 हो गया था । रिपोर्ट में आगे कहा गया है कि 20 दिसंबर तक पुष्ट मामलों की संख्या 60 हो गई थी ।  
