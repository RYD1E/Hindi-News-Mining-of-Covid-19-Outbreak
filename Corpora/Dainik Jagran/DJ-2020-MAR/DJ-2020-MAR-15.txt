Coronavirus ही नहीं चार राज्यों में Bird Flu व Swine Flu का भी खतरा, कई मामले आए सामने
नई दिल्ली, ऑनलाइन डेस्क । Coronavirus (कोरोना वायरस) का खतरा अभी टला भी नहीं कि भारत में दो और जानलेवा वायरस ने दस्तक दे दी ही । भारत में कोविड-19 (COVID-19) के साथ ही बर्ड फ्लू (H5N1 Virus) और स्वाइन फ्लू (H1N1 Virus) के मामले भी सामने आने लगे हैं । कोरोना वायरस की तरह ही हाल-फिलहाल में बर्ड फ्लू की शुरूआत भी केरल से हुई है । केरल सरकार ने परप्पनंगडी में बर्ड फ्लू की पुष्टि होने के बाद शनिवार को मुर्गियों को मारने का आदेश दिया है । केरल के कोझिकोड में भी आठ मार्च को बर्लड फ्लू के दो मामले सामने आए थे । केरल के अलावा उत्तर प्रदेश, बिहार व पश्चिम बंगाल में भी पिछले कुछ दिनों में बर्ड फ्लू और स्वाइन फ्लू के संदिग्ध मामले मामले आ चुके हैं । ऐसे में इन तीनों राज्यों में कोरोना वायरस के साथ ही बर्ड फ्लू व स्वाइन फ्लू का खतरा भी बढ़ गया है ।

कोरोना वायरस के कुल 84 मरीज, दो की मौत

भारत में कोरोना वायरस के कुल मरीजों की संख्या शनिवार दोपहर तक 84 हो चुकी है, जबकि इस वायरस से देश में अब तक दो लोगों की मौत हुई है । कोरोना वायरस का प्रकोप देश के 13 राज्यों में फैला हुआ है । WHO द्वारा इसे महामारी घोषित किए जाने के बाद से कई राज्य इसे महामारी घोषित कर स्कूल, कॉलेज, मॉल, सिनेमा घर, स्वीमिंग पूल व जिम जैसी भीड़भाड़ जगहों को 31 मार्च तक बंद रखने के आदेश दे चुके हैं । इससे निपटने के लिये युद्ध स्तर पर प्रयास किए जा रहे हैं । ऐसे में स्वाइन फ्लू व बर्ड फ्लू की दस्तक मुसीबत और बढ़ा सकती है ।

केरल में दो जगह बर्ड फ्लू (H5N1 Virus) की पुष्टि

केरल सरकार ने बर्ड फ्लू के केंद्र परप्पनंगडी व कोझिकोड में एक किलोमीटर के दायरे में सभी मुर्गे-मुर्गियों को मारने का आदेश दिया है । केरल के रोग निरीक्षण अधिकारी के मुताबिक बर्ड फ्लू से निपटने के लिए दोनों जगहों पर 35 विशेष टीमें गठित कर दी गई हैं । इन टीमों ने पोल्ट्री फार्मों से मुर्गियों को मारने और उनके निस्तारण का काम भी शुरू कर दिया है । साथ ही जिला कलेक्टर के आदेश पर प्रभावित क्षेत्र के आसपास 10 किलोमीटर के दायरे में अंडा, चिकन व अन्य जानवरों की खरीद-फरोख्त पर तत्काल रोक लगा दी गई है । मालूम हो कि केरल में अब तक कोरोना वायरस के भी 19 मामले सामने आ चुके हैं । भारत में कोरोना वायरस के पहले तीन मामले भी केरल से ही सामने आए थे । तीनों चीन से लौटे थे और इलाज के बाद ये पूरी तरह से स्वस्थ भी हो चुके हैं । यही वजह है कि केरल सरकार बर्ड फ्लू को लेकर काफी अलर्ट है ।

यूपी के दो शहरों में बर्ड फ्लू का अलर्ट

केरल के अलावा उत्तर प्रदेश में पिछले करीब एक माह से बर्ड फ्लू के संकेत मिल रहे हैं । यूपी के वाराणसी शहर में पिछले करीब डेढ़ माह के दौरान पक्षियों की संदिग्ध मौत के कई मामले सामने आए हैं । फरवरी-2020 के शुरूआत में वाराणसी के रोहनिया अंतर्गत मोहन सराय इलाके में काफी संख्या में कौवों की संदिग्ध परिस्थिति में मौत हो गई थी । इनमें से तीन कौवों को जांच के लिए भोपाल की लैब में भेजा गया था, जिसमें से एक में बर्ड फ्लू की पुष्टि हुई थी । वाराणसी के मुख्य पशु चिकित्साधिकारी बीबी सिंह ने 25 फरवरी 2020 को दैनिक जागरण से बातचीत में इसकी पुष्टि की थी । इसके बाद जिला प्रशासन ने जहां मृत कौवे पाए गए थे, उससे 10 किलोमीटर के दायरे में मौजूद सभी पोल्ट्री फार्मों की जांच के आदेश दिये थे ।

मार्च 2020 में भी काशी हिंदू विश्वविद्यालय के कृषि फार्म में अलग-अलग दिन आधा दर्जन से अधिक कौवे व बगुलों के मृत पाए जाने का मामला सामने आ चुका है । कृषि विज्ञान संस्थान, बीएचयू के निदेशक प्रो. रमेश चंद ने 11 मार्च को दैनिक जागरण से बातचीत में बताया था कि पिछले कुछ दिनों में कृषि फार्म में 10 कौवे व बगुले मृत मिल चुके हैं । इसके बाद कर्मचारियों को एहतियात बरतने के निर्देश दिए गए हैं । हालांकि इन कौवों की मौत की वजह अब तक स्पष्ट नहीं है । इसके अलावा 13 फरवरी 2020 को वेस्ट यूपी के गाजियाबाद शहर में भी मुख्य विकास अधिकारी अस्मिता लाल ने बर्ड फ्लू पर नजर रखने के लिए टीम टास्क फोर्स का गठन किया है । साथ ही गाजियाबाद में बर्ड फ्लू से निपटने के लिए एक कंट्रोल भी बनाया गया है । हालांकि, गाजियाबाद में हाल-फिलहाल में बर्ड फ्लू का कोई मामला नहीं मिला है ।

यूपी के दो शहरों में स्वाइन फ्लू ने पसारे पांव

कोरोना वायरस व बर्ड फ्लू के अलावा यूपी में स्वाइन फ्लू ने भी पांव पसारने शुरू कर दिए हैं । ज्यादातर मामले पश्चिमी उत्तर प्रदेश के मेरठ जिले से आ रहे हैं । 03 मार्च को मेरठ में स्वाइन फ्लू के दो नए मामले सामने आने के बाद मुख्यमंत्री कार्यालय ने मेरठ प्रशासन को फ्लू से निपटने के पुख्ता इंतजाम करने के निर्देश दिए थे । इससे पहले मेरठ में पीएसी के करीब 20 जवानों को स्वाइन फ्लू होने का मामला सामने आया था । मेरठ में जनवरी-2020 से 04 मार्च 2020 के बीच स्वाइन फ्लू के 81 मामले सामने आ चुके हैं, जबकि 09 मरीजों की मौत हो चुकी है । इस वर्ष के शुरूआती दो महीनों में मेरठ में स्वाइन फ्लू के 356 संदिग्ध मरीजों की जांच हुई है । उधर लखनऊ में भी इस वर्ष अब तक स्वाइन फ्लू के करीब 50 मामले सामने आ चुके हैं । शुक्रवार को भी लखनऊ में स्वाइन फ्लू के पांच नए मामले सामने आए हैं । इससे पहले मंगलवार को भी लखनऊ में स्वाइन फ्लू के नौ मरीज मिले थे । इनके परिवार को भी दवा दी जा रही है । सभी की हालत खतरे से बाहर है ।

बिहार में बर्ड फ्लू की आशंका

इसी वर्ष जनवरी माह के अंत में बिहार में भी बर्ड फ्लू की दस्तक महसूस की गई थी । 28 जनवरी 2020 को पटना में कौवों की रहस्यमयी ढंग से हुई मौत ने स्वास्थ्य विभाग में हड़कंप मचा दिया था । ये घटना पटना के बहादुरपुर थाना अंतर्गत समिति परिसर में हुई थी । दो दिन में यहां सात कौवों की रहस्यमयी ढंग से मौत हुई थी । डॉक्टर राकेश रंजन की अगुवाई में मौके पर पहुंची पर स्वास्थ्य विभाग की टीम मौके से दो मृत कौवों को जांच के लिए ले गई थी । इन कौवों को जांच के लिए पटना व कोलकाता भेजा गया था । हालांकि, इनकी मौत की वजह अब तक स्पष्ट नहीं है । कौवों की मौत का मामला सामने आते ही स्थानीय प्रशासन ने आसपास अलर्ट जारी कर सभी पोल्ट्री फार्म पर जांच करने के आदेश दिए थे ।

बिहार में 8 दिन में स्वाइन फ्लू के 6 मरीज मिले

बिहार में कोरोना वायरस और बर्ड फ्लू की आशंकाओं के बीच स्वाइन फ्लू ने भी दस्तक दे दी है । बिहार में पिछले आठ दिनों में स्वाइन फ्लू के छह मरीज सामने आ चुके हैं । इनमें से एक युवक की हालत गंभीर है, उसे वेंटीलेटर पर रखा गया है । बिहार में छह मार्च को एक युवती में पहली बार स्वाइल फ्लू की पुष्टि हुई थी । पटना सिटी के गायघाट मोहल्ले की इस युवती को तेज बुखार आ रहा था । कोरोना वायरस के संदेह में इसकी जांच की गई तो स्वाइन फ्लू का पता चला था । सिविल सर्जन डॉ राजकिशोर ने बताया कि बिहार में अब तक पटना, शास्त्रीनगर, रामकृष्ण नगर, गया घाट और मच्छरहट्टा से स्वाइन फ्लू के मामले सामने आ चुके हैं । सभी संक्रमितों के परिवार को भी सावधानी बरतने को कहा गया है । साथ ही उन्हें भी वायरस से सुरक्षित रखने के लिए दवाएं दी गई हैं ।

पश्चिम बंगाल में स्वाइन फ्लू के 13 मरीज

पश्चिम बंगाल में स्वाइन फ्लू के 13 मरीजों की पुष्टि हुई है । इनमें दो बच्चे भी शामिल हैं । प्रभावितों में मणिपुर की एक महिला, उसकी दस वर्षीय बेटी और 23 महीने का बच्चा भी शामिल है । पिछले सप्ताह भी सऊदी अरब से मुर्शिदाबाद लौटे एक व्यक्ति में स्वाइन फ्लू की पुष्टि हुई थी । इसके अलावा कई और संदिग्ध मरीजों की जांच की जा रही है ।

