हर राज्य में बनेंगे 'कोविड-19' के लिए डेडिकेटेड अस्पताल, मंगाये जा रहे 12 हजार वेंटीलेटर

नई दिल्ली, जागरण ब्यूरो । कोरोना धीरे- धीरे पैर पसारता जा रहा है । ऐसे मे केंद्र ने जहां सभी अस्पतालों को हर स्थिति से निपटने के लिए तैयार रहने का निर्देश दिया है । वहीं हर राज्य मे कोरोना के लिए खास तौर पर तैयार अस्पताल को भी हरी झंडी दे दी है । इसके लिए राष्ट्रीय स्वास्थ्य मिशन के तहत केंद्र से पैसा दिया जाएगा । निर्देश है कि जल्द से जल्द इसे तैयार किया जाए ।

वायरस का असर होता है दो से 14 दिनों के भीतर


खुद प्रधानमंत्री नरेंद्र मोदी की ओर से बार-बार संकेत दिया जा रहा है कि यह लड़ाई लंबी चल सकती है । कोरोना अपनी दस्तक भी बढ़ा रहा है । इससे निपटने के लिए ही डेडिकेटेड अस्पताल का सोचा गया है । स्वास्थ्य मंत्रालय में संयुक्त सचिव लव अग्रवाल ने कहा कि सभी राज्यों में कोविद-19 के इलाज के लिए अस्पताल नामित कर दिये गये हैं । फिलहाल देश में कुल 17 हजार जांच की जा चुकी है । एक सवाल के जवाब में उन्होंने कहा कि यहां सबकी जांच की जरूरत नहीं है । वायरस का असर दो से 14 दिनों के भीतर होता है, इस दौरान कभी भी इसका प्रभाव हो सकता है । 80 फीसद लोगों को हल्का बुखार होता है, जो स्वत: ठीक हो जाता है । 20 फीसद में कुछ खांसी, जुकाम व बुखार होता है । मात्र पांच फीसद मरीजों को ही अस्पताल जाने की जरूरत पड़ती है । इलाज में कुछ नई दवाइयां आई है, जिनका उपयोग किया जा रहा है ।


एनएचएम के तहत किया जाएगा धन आवंटन

राज्यों को कोरोना से निपटने की तैयारियों के लिए धन आवंटन राष्ट्रीय स्वास्थ्य मिशन (एनएचएम) के तहत किया जाएगा । साथ ही राष्ट्रीय आपदा प्रबंधन से राज्य अपनी जरूरतें पूरी कर सकते हैं । लाक डाउन की समय सीमा के अंतिम दिन 31 मार्च को विस्तृत समीक्षा की जाएगी, जिसके बाद अगला कदम उठाया जाएगा । लेकिन तैयारियां पूरी रहेंगी । दैनिक ब्रीफिंग में स्वास्थ्य विभाग के संयुक्त सचिव लव अग्रवाल ने बताया कि देश में रोजाना पांच हजार जांच की जा रही है ।

12 हजार वेंटीलेटर और अन्य उपकरण मंगाने का फैसला

सरकार ने इसके पहले ही 12 हजार वेंटीलेटर और अन्य उपकरण मंगाने का फैसला कर लिया है । अस्पतालों को अपने यहां सभी गैर जरूरी सर्जरी और सामान्य इलाज को रोक देने का निर्देश दिया गया है । साथ ही हर अस्पताल में आइसोलेशन सेंटर बनाने का भी निर्देश दिया गया है । सरकार को अब लगने लगा है कि आने वाले दिनों में स्थितियां बिगड़ सकती हैं, जिससे मरीजों की संख्या में इजाफा हो सकता है । इन्हीं आशंकाओं के मद्देनजर सरकार ने देश के सभी अस्पतालों को अपनी तैयारियां पूरी कर लेने का निर्देश दिया है । इन अस्पतालों को पहले ही बता दिया गया है कि वे अपने यहां सामान्य रोगों के इलाज को फिलहाल स्थगित कर दें । बहुत जरूरी न हो तो सर्जरी बंद कर कोरोना वायरस के प्रकोप पर लगाम करने की तैयारी में जुट जाएं ।

देश के 75 जिलों में मिले कोरोना के पॉजीटिव केस, उनको किया गया लॉकडाउन

संयुक्‍त सचिव लव अग्रवाल ने कहा, केंद्र सरकार ने राज्य सरकारों को उन 75 जिलों को निर्देश जारी करने को कहा है जिनमें पॉजीटिव केस आए हैं । यहां आपातकालीन सेवाओं को छोड़कर सभी सेवाओं पर रोक लगा दी गई है ।

ये हैं लॉकडाउन वाले जिले

दिल्ली के सभी सातों जिले लॉकडाउन वाली सूची में शामिल हैं । इसके अलावा हरियाणा के पांच जिले (फरीदाबाद, गुरुग्राम, सोनीपत, पंचकुला, पानीपत), चंडीगढ़, पंजाब के होशियारपुर, एसएएस नगर, एसबीएस नगर, उत्तर प्रदेश के आगरा, गौतमबुद्ध नगर, गाजियाबाद, वाराणसी, लखीमपुर खेरी व लखनऊ, उत्तराखंड का देहरादून, हिमाचल प्रदेश का कांगड़ा, जम्मू व कश्मीर का श्रीनगर व जम्मू, लद्दाख के दोनो शहरों लेह व कारगिल शामिल हैं । सबसे ज्यादा केरल व महाराष्ट्र के 10-10 जिले शामिल हैं ।

लॉकडाउन में क्‍या होगा

लॉकडाउन के दौरान कोई भी ट्रेन नहीं चलेगी । साथ ही मेट्रो का परिचालन भी सीमित होगा । इसमें दिल्ली मेट्रो, लखनऊ मेट्रो, नोएडा मेट्रो, कोलकाता मेट्रो, कोच्चि मेट्रो, बेंगलुरु मेट्रो बंद किया गया है । रेलवे ने 31 मार्च रात 12 बजे तक के लिए सभी ट्रेनें रद्द कर दी हैं । सिर्फ मालगाड़ी चलेगी । हालांकि, उप नगरीय ट्रेनों और कोलकाता मेट्रो रेल की न्यूनतम सेवाएं जो बहुत जरूरी हैं, वह 22 मार्च रात 12 बजे तक जारी रहेंगी । राजस्थान, पंजाब, उत्‍तराखंड, आंध्र प्रदेश, तेलंगाना, जम्‍मू कश्‍मीर और बिहार ने भी लॉक डाउन की घोषणा की है । हालांकि इस दौरान जरूरी सेवाएं जारी रहेंगी । कोरोना के बढ़ते मामलों को देखते हुए महाराष्ट्र में कल से 31 मार्च तक धारा 144 लागू की गई है । यूपी में जनता कर्फ्यू को सुबह 6 बजे तक बढ़ा दिया गया है । यूपी के 15 जिलों में 23 से 25 मार्च तक लॉकडाउन घोषित किया गया है, जिसमें नोएडा, गाजियाबाद, प्रयागराज, कानपुर, सहारनपुर, लखीमपुर, आजमगढ़, वाराणसी, लखनऊ, बरेली, मुरादाबाद बाराबंकी शामिल हैं ।

























