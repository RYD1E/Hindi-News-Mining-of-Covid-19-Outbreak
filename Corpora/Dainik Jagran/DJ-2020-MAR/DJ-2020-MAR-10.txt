भारत में अब तक 50 लोग कोरोना वायरस से संक्रमित, इसमें 16 इटली के नागरिक

नई दिल्ली, एजेंसियां । देश में मंगलवार को कोरोना वायरस के 10 नए मामले सामने आए हैं । केरल ने छह नए मामलों की की जानकारी दी है । राज्य में मरीजों की संख्या 12 हो गई है । वहीं कर्नाटक में भी 4 मामले सामने आए हैं । इसके साथ ही भारत में मरीजों की संख्या अब-तक 50 हो गई है । केरल के मुख्यमंत्री पिनराई विजयन ने कहा कि सातवीं कक्षा तक की कक्षाएं और परीक्षाएं 31 मार्च तक स्थगित रहेंगी । कक्षा 8, 9 और 10 की परीक्षाएं निर्धारित कार्यक्रम के अनुसार आयोजित की जाएंगी । 31 मार्च तक सभी ट्यूशन क्लास, आंगनवाड़ी, मदरसे बंद रहेंगे । 

कोरोनावायरस समाचार अपडेट:

-केंद्रीय स्वास्थ्य मंत्रालय के विशेष सचिव संजीव कुमार ने कहा, देश में कोरोना संक्रमितों की कुल संख्या 50 है । इनमें से 34 भारतीय हैं और 16 इटली के नागरिक हैं । कोरोना वायरस की वजह से अभी तक किसी की जान नहीं गई है ।

-त्रावणकोर देवासम बोर्ड के अध्यक्ष एन वासु ने कहा, मैं सभी श्रद्धालुओं से अपील करूंगा कि अभी सबरीमाला मंदिर आने से बचें । मैं सभी मंदिरों से यह अपील करता हूं कि ऐसे सभी आयोजन रद्द कर दिए जाएं जिनमें लोग जुटते हैं ।

- कर्नाटक के स्वास्थ्य मंत्री बी श्रीरामुलु ने कहा कि कर्नाटक में कोरोना के 4 मामलों की पुष्टि हुई है । उनके परिवार के सदस्यों को आइसोलेशन में रखा गया है और हम उनकी निगरानी कर रहे हैं । मैं लोगों से ऐहतियाती कदम उठाने और कोरोना वायरस के संक्रमण को रोकने में सहयोग करने का आग्रह करता हूं ।

- चीन के वुहान से निकला कोरोना वायरस तेजी से दुनिया को अपनी चपेट में लेते जा रहा है । विश्वभर में कोरोना वायरस के संक्रमित लोगों की संख्य एक लाख 13 हजार को पार कर गई है, जबकि चार हजार से ज्यादा लोगों की मौत हो चुकी है । 

- केरल में कोरोना वायरस के 6 मामलों की पुष्टि होने के बाद राज्य के पुलिस महानिदेशक ऋषि राज सिंह ने राज्य भर में जेलों में आइसोलेशन सेल स्थापित करने का निर्देश जारी किया है । महानिदेशक के निर्देशों के अनुसार, बुखार और सर्दी जैसे लक्षणों वाले कैदियों को अलग कमरे में रखा जाएगा ।

- ईरान से भारतीयों को निकालने के लिए सोमवार रात भारत से रवाना हुआ एयरफोर्स का सी-17 ग्लोबमास्टर 58 लोगों के पहले जत्थे को लेकर भारत पहुंच गया है । विमान ईरान के तेहरान से गाजियाबाद के हिंडन वायु सेना स्टेशन पर उतरा ।

- चीनी मीडिया के हवाले से कहा गया है कि कोरोनो वायरस की महामारी के बाद चीनी राष्ट्रपति शी जिनपिंग पहली बार वुहान पहुंचे है । पिछले करीब तीन माहीने से खतरनाक कोरोना वायरस के प्रकोप से जूझ रहे चीन ने नए मामलों में कमी का दावा किया है ।  वुहान में रोगियों के उपचार के लिए बनाए गए 11 अस्थायी अस्पताल भी बंद कर दिए गए हैं ।

डब्ल्यूएचओ की चेतावनी

वहीं, विश्व स्वास्थ्य संगठन (डब्ल्यूएचओ) ने सोमवार को चेतावनी देते हुए कहा कि अब कोरोना वायरस के महामारी में बदलने का असली खतरा पैदा हो गया है । डब्ल्यूएचओ के प्रमुख टेड्रोस एधोनम घेब्रेयेसस ने कहा कि कोरोना वायरस के महामारी बनने का वास्तविक खतरा अब पैदा हुआ है । हालांकि, उन्होंने जोर दिया, 'यह इतिहास की पहली महामारी होगी जिसको नियंत्रित किया जा सकता है..हम वायरस की दया पर नहीं हैं ।'

100 वर्षीय पीडि़त कोरोना से उबरा

चीन में 100 वर्ष का एक बुजुर्ग कोरोना वायरस से पूरी तरह उबर गया । उन्हें गत 24 फरवरी को हुबेई प्रांत के अस्पताल में भर्ती कराया गया था । वह पहले से ही अल्जाइमर के साथ उच्च रक्तचाप और हृदय रोग से पीडि़त हैं ।

ईरान में कोरोना से और 43 की मौत

ईरान ने सोमवार को कहा कि पिछले 24 घंटे में कोरोना वायरस से और 43 लोगों की मौत हो गई । इनको मिलाकर मरने वालों का आंकड़ा 237 पहुंच गया है । जबकि, देशभर में 595 नए मामले सामने आए हैं । इससे संक्रमितों की संख्या सात हजार के पार पहुंच गई है ।

जानकारी छिपाने पर एक करोड़ जुर्माना

सऊदी अरब ने देश में प्रवेश करते समय स्वास्थ्य और यात्रा संबंधी जानकारी छिपाने पर पांच लाख रियाल (लगभग एक करोड़ रुपये) जुर्माना लगाने की घोषणा की है । सल्तनत ने संक्रमण पर अंकुश लगाने के लिए तेल उत्पादक कातिफ प्रांत में आवाजाही बंद कर दी है । इस प्रांत में 15 मामले सामने आए हैं ।

2.इटली से आए पिता-पुत्र की पुणे से आई रिपोर्ट, पिता कोरोना पॉजिटिव, पुत्र नेगेटिव

जेएनएन, अमृतसर/जालंधर । इटली से 4 मार्च को अमृतसर एयरपोर्ट पर पहुंचे होशियारपुर निवासी एक शख्स कोरोना पॉजिटिव है, जबकि उसके पुत्र की रिपोर्ट नेेगेटिव आई है । पिता-पुत्र इस समय गुरुनानक देव अस्पताल की आइसोलेशन वॉर्ड में उपचाराधीन हैं ।

स्वास्थ्य विभाग ने पहले इनका सैंपल जांच के लिए एम्स दिल्ली भेजा था, जहां दोनों को कोरोना संक्रमण की पुष्टि हुई थी । इसके बाद विभाग ने इनका सैंपल नेशनल वायरोलॉजी लैब पुणे भेजा था । सोमवार शाम पुणे से आई रिपोर्ट में पिता को पॉजिटिव बताया गया है, जबकि बेटा नेेगेटिव है । ऐसे में अब कोरोना पॉजिटिव मरीज की संख्या एक है ।


इधर, श्री गुरु रामदास अंतरराष्ट्रीय एयरपोर्ट अमृतसर में अब तक 52 हजार 953 लोगों की स्क्रीनिंग की जा चुकी है । इसमें से सात संदिग्ध मरीज मिले हैं, जिन्हें आइसोलेशन वॉर्ड में उपचार दिया जा रहा है । इसी प्रकार अंतरराष्ट्रीय एयरपोर्ट मोहाली पर 5782 मरीजों की स्क्रीनिंग की गई, अमृतसर अटारी बॉर्डर पर 5779 लोगों की स्क्रीनिंग की गई व डेरा बाबा नानक चेक पोस्ट पर 14563 लोगों की स्क्रीनिंग की जा चुकी है, जहां कोई भी संदिग्ध मरीज रिपोर्ट नहीं हुआ है । स्वास्थ्य विभाग के प्रिंसिपल सेक्रेट्री अनुराग अग्रवाल ने बताया कि पंजाब में कोरोना वायरस का एक ही केस रिपोर्ट हुआ है, जो अमृतसर में उपचाराधीन है । 

वहीं, राज्य में चार और लोगों के कोरोना वायरस से संक्रमित होने की आशंका है । सोमवार को इन चारों को अस्पताल में भर्ती कर इनके सैंपल पुणे भेजे गए । इटली से बटाला अपने गांव लौटे परिवार के पांच साल के बच्चे को खांसी-जुकाम व बुखार की शिकायत के बाद सिविल अस्पताल के आइसोलेशन वार्ड में भर्ती किया गया है । परिवार कोरोना से बचने के लिए रविवार देर शाम को ही इटली से गांव लौटा था । लुधियाना में मलेशिया से लौटी 28 साल की युवती, पटियाला में दुबई से लौटे 40 वर्षीय व्यक्ति और बठिंडा में एक महिला को भी आइसोलेशन वार्ड में रखा गया है । 

फाजिल्का में अस्पताल से भागा संदिग्ध, अमृतसर में प्लेसमेंट फेयर रद

फाजिल्का के जलालाबाद में तीन दिन पहले सरकारी अस्पताल में पहुंचा संदिग्ध सोमवार को भाग निकला । उसमें कोराना के लक्षण पाए गए थे । हालांकि सिविल अस्पताल के सिविल सर्जन डॉ. सुङ्क्षरद्र ङ्क्षसह ने बताया कि वह कोरोना से पीडि़त नहीं था । उधर, अमृतसर में सरकार की घर-घर रोजगार योजना के तहत 12 व 13 मार्च को रखा गया प्लेसमेंट फेयर रद कर दिया गया है । वहीं, पंजाब सरकार ने लोगों को जागरूक करने के लिए मोबाइल एप 'कोवा पंजाब' लॉन्च किया ।







