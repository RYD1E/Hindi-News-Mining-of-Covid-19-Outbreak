1.इटली में पिछले 24 घंटे में 200 मौतें, दुकानें बंद; सड़कों पर पसरा सन्नाटा

रोम, एजेंसियां ।  इटली में पिछले 24 घंटों में कोरोना वायरस की चपेट में आए 200 मरीजों की मौत हो गई । एक दिन में इटली में कोरोना वायरस के कारण मारे गए लोगों का ये सबसे बड़ा आंकड़ा है । इटली ने कोरोना वायरस के प्रसार को रोकने के लिए मेडिकल शॉप और खाने की दुकानों को छोड़कर सभी दुकानों को बंद कर दिया है । इटली में मरने वालों का आंकड़ा 827 तक पहुंच गया है । इटली के प्रधान मंत्री गिउसेप कोंटे ने सभी खुदरा दुकानों, कॉफी बार, पब, रेस्तरां और ब्यूटी सैलून को बंद करने की घोषणा की है और निजी क्षेत्र की कंपनियों से कर्मचारियों को छुट्टी लेने या घर से काम करने की सहूलियत देने का आग्रह किया है ।
इटली के प्रधानमंत्री ने बुधवार को राष्ट्र को दिए गए एक संदेश में कहा कि आगे एक कदम उठाने का समय आ गया है ।सरकार ने देश के 6 करोड़ लोगों से कड़ाई के साथ नियमों का पालन करने को कहा है । लोगों से कहा गया है कि वे सिर्फ जरूरी काम से ही घर से बाहर निकले, जैसे- किराने का सामान खरीदना, डॉक्टर के पास जाना, या अपने कुत्तों को टहलाना ।
पूरे देश में आवाजाही पर प्रतिबंध
इटली की सरकार ने कोरोना वायरस के संक्रमण को देखते हुए पूरे देश में आवाजाही पर प्रतिबंध लगा दिया है । पहले यह प्रतिबंध उत्तरी इटली पर लागू था । आवाजाही पर प्रतिबंध के कारण इटली के मिलान, रोम और वेनिस में सन्नाटा पसरा है ।
कोरोना के बढ़ते प्रकोप के बीच इटली के नागरिक सुरक्षा विभाग के प्रमुख एंजेलो बोरेली ने बताया कि कोरोना वायरस से जान गंवाने वाले 90 फीसद लोग 60 साल से ज्यादा उम्र के थे । वायरस के प्रकोप पर अंकुश लगाने के लिए छह करोड़ की आबादी वाले इस यूरोपीय देश में राष्ट्रव्यापी पाबंदियां लगाई गई हैं । सभी खेल आयोजनों को रद करने के साथ ही स्कूलों, विश्वविद्यालयों, सिनेमाघर और संग्रहालयों को बंद कर दिया गया है । स्पेन और पुर्तगाल समेत कई देशों ने इटली आने-जाने वाले विमानों और ट्रेनों पर दो हफ्ते के लिए रोक लगा दी है ।


2...तो इसलिए भारत में कोरोना को फिलहाल रोकने में मिली कामयाबी

नीलू रंजन, नई दिल्ली । दुनिया के सौ से अधिक देशों में कोरोना वायरस से ग्रसित मरीजों की तेजी से बढ़ती संख्या ने भारत की चिंता बढ़ा दी है । समय पर उठाए गए कदमों के कारण कोरोना वायरस भले ही दुनिया के दूसरे देशों की तरह भारत में विकराल रूप धारण नहीं कर पाया हो, लेकिन इसका खतरा कम होने के बजाय बढ़ता जा रहा है । यही कारण है कि इसे रोकने के लिए सरकार कोई कसर छोड़ने को तैयार नहीं है और पूरी तैयारियों की पांच-छह स्तरों पर मानिटरिंग की जा रही है ।

जहां एक ओर पूरी दुनिया में एक लाख 21 हजार से अधिक लोग ग्रसित हैं । चीन के बाहर इटली, ईरान और दक्षिण कोरिया के साथ-साथ जापान, अमेरिका, ब्रिटेन, स्विटजरलैंड और जर्मनी जैसे देश न तो कोरोना वायरस को फैलने से रोक पाने में सफल हुए हैं और न ही उससे होने वाली मौतों को रोकने में । ऐसे में भारत जैसी बड़ी और सघन आबादी वाले देश में अभी तक महज 60 कोरोना वायरस के ग्रसित मरीजों का मिलना निश्चित रूप से राहत की बात कही जा सकती है । यहां कुल पीडि़तों में से लगभग 80 फीसद मरीज वे हैं, जो विदेशी धरती पर कोरोना वायरस से ग्रसित होकर भारत आए थे । भारत में कोरोना वायरस के कारण अभी तक एक भी मौत नहीं हुई और किसी मरीज की हालात नाजुक नहीं है । वहीं जनवरी में ही चीन से कोरोना से ग्रसित होकर भारत आने वाले केरल के तीन लोग ठीक होकर घर भी जा चुके हैं ।

भारत ने शुरु से ही उठाया प्रभावी कदम

दरअसल भारत दुनिया के उन चंद देशों में है, जिसने कोरोना के खतरे को पहचानते हुए शुरूआत में ही रोकने के लिए कदम उठाने शुरू कर दिये थे । केंद्रीय स्वास्थ्य मंत्रालय ने 17 जनवरी को पहली एडवायजरी जारी करते हुए चीन से आने वाले यात्रियों के लिए सात हवाई अड्डों पर अनिवार्य स्क्रीनिंग शुरू कर दी थी, जो अब बढ़कर सभी देशों से आने वालों पर लागू कर दी गई है । इसके अलावा हालात और उससे निपटने के लिए तैयारियों पर नजर रखने के लिए कई स्तरों पर मानिटरिंग की व्यवस्था भी गई है । स्वास्थ्य सचिव प्रीति सूदन हर दिन राज्यों के स्वास्थ्य व मुख्य सचिवों के साथ वीडियो कांफ्रेंसिंग के जरिये इसकी समीक्षा करती है, तो स्वास्थ्य मंत्री हर्षवर्धन हर दो-तीन दिन में स्वास्थ्य मंत्रियों के साथ वीडियो कांफ्रेंसिंग के जरीये बैठक करते हैं । इसके अलावा तैयारियों पर नजर रखने और जरूरत के मुताबिक समन्वित तरीके से तत्काल कदम उठाने के लिए एक उच्च स्तरीय मंत्रिमंडलीय समूह अलग से बनाया गया है ।

पीएम मोदी दो बार सभी विभागों को हिदायत दे चुके हैं

कैबिनेट सचिव की अध्यक्षता वाली आपदा प्रबंधन समिति भी स्थिति की लगातार समीक्षा कर रहा है । अभी तक इस समिति की 16 से अधिक बार बैठक हो चुकी है । इसके अलावा प्रधानमंत्री के प्रधान सचिव पीके मिश्रा भी कई बार हालात की समीक्षा के लिए बैठक बुला चुके हैं । साथ ही खुद प्रधानमंत्री नरेंद्र मोदी भी अब तक दो बार सभी राज्यों व विभागों के साथ बैठक कर जरूरी हिदायत दे चुके हैं । प्रधानमंत्री के निर्देश के बाद भारत में कोरोना को लेकर व्यापक जन-जागरण अभियान शुरू किया गया है ।

जरा सी चूक भारी साबित हो सकती है

इतने स्तरों पर तैयारियों की समीक्षा के बारे में पूछे जाने पर स्वास्थ्य मंत्रालय के एक वरिष्ठ अधिकारी ने कहा कि भारत जैसे विशाल जनसंख्या वाले देश में जरा सी चूक भारी साबित हो सकती है । यही कारण है कि कोरोना वायरस से ग्रसित मरीज के पाए जाने की स्थिति में उससे संपर्क में आने वाले सभी लोगों की तत्काल पहचान कर निगरानी शुरू कर दी जाती है । अभी तक ऐसे लगभग 1600 लोगों की निगरानी की जा रही है । निगरानी की गहनता को इस उदाहरण से समझा जा सकता है कि एक अमेरिकी व्यक्ति के भूटान के भीतर कोरोना वायरस से ग्रसित पाए जाने के बाद भारत में यात्रा के दौरान उसके संपर्क में आने वाले 404 लोगों की पहचान की गई और उन्हें 14 दिनों की अनिवार्य निगरानी में रखा गया है ।




























