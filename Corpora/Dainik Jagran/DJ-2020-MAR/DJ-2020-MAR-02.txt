1. दिल्ली में कोरोना के पहले मामले की पुष्टि, देश में दो नए मामले आए सामने

नई दिल्ली, एजेंसियां । भारत सरकार ने कोरोना वायरस के दो नए मामलों की जानकारी दी है । दिल्ली और तेलंगाना में एक-एक मामले की पुष्टि हुई है । जानकारी के अनुसार दोनों की हालत स्थिर है और उनपर निगरानी रखी जा रही है । देश में कुल मामलों की संख्या 5 हो गई है । समाचार एजेंसी पीटीआइ के अनुसार दिल्ली के आरएमएल अस्पताल में भर्ती मरीज हाल ही में इटली से लौटा था ।

बता दें कि यूरोप में सबसे ज्यादा मामला इटली में ही सामने आया है । इटली में इससे 34 लोगों की मौत हो गई है और 1,694 मामले सामने आए हैं । वहीं, तेलंगाना का मरीज हाल ही में दुबई से लौटा था । इससे पहले केरल में तीन मामलों की पुष्टि हुई थी । तीनों चीन से लौटे थे । हालांकि, तीनों को अस्पताल से छुट्टी मिल गई है ।

21 अंतरर्राष्ट्रीय हवाई अड्डों पर 2,000 से अधिक लोगों की जांच

समाचार एजेंसी आइएएनएस के अनुसार इस बीमारी को रोकने के लिए भारत में 21 अंतरर्राष्ट्रीय हवाई अड्डों पर 2,000 से अधिक लोगों की जांच की गई है । भारत सरकार ने भारतीयों और विदेशी नागरिकों को वायरस के केंद्र वुहान से तीन बार बाहर निकाला है । सेना और आईटीबीपी के छावला और मानेसर कैंप में इन लोगों को निगरानी में रखा गया है । 
आइसलैंड में तीन मामलों की पुष्टि,अमेरिका में दो मौतें 

समाचार एजेंसी रायटर्स के अनुसार आइसलैंड ने कोरोना वायरस का पहले तीन मामलों की जानकारी दी है । पहले मामले की पुष्टि शुक्रवार को हुई, वहीं दो अन्य मामलों की पुष्टि हफ्ते के अंत में हुई । तीनों मरीज हाल ही में इटली से छुट्टी बिताकर लौटे थे ।इससे पहले आज अमेरिका ने कोरोना वायरस से मौत की दूसरी जानकारी दी । रविवार को उसने और ऑस्ट्रेलिया ने पहली मौत की जानकारी दी थी । अभी तक यहां 77 मामलों की पुष्टि हुई है ।मिस्र (Egypt) ने सोमवार को कोरोना वायरस के दूसरे मामले की जानकारी दी । इससे पहले 14 फरवरी को उसने पहले मामले की जानकारी दी थी ।  


60 से अधिक देशों में फैला वायरस

दिसंबर में चीन के वुहान शहर में इसका पहला मामला सामने आया था । इसके बाद से यह 60 से अधिक देशों में फैल गया है । पूरे विश्व में इससे  3,000 से अधिक लोगों की मौत हो गई है । चीन में मरने वालों की संख्या 2,912 हो गई है । वहीं, 80,026 मरीजों की संख्या हो गई है । बता दें कि चीन के बाद दक्षिण कोरिया में सबसे ज्यादा प्रकोप देखने को मिल गया है । यहां अभी तक मरीजों की संख्या 4,335 हो गई है । जर्मनी में सोमवार को मरीजों की संख्या 129 से बढ़कर 150 हो गई ।

2.दक्षिण कोरिया में 123 नए मामलों की पुष्टि, मरीजों की संखया 4,335 हुई

नई दिल्ली, एजेंसियां । दक्षिण कोरिया ने कोरोना वायरस के 123 नए मामलों की सूचना दी है । देश के कुल संक्रमित लोगों की संख्या 4,335 हो गई है । योनहाप समाचार एजेंसी ने स्वास्थ्य अधिकारियों का हवाले से जानकारी दी । बता दें कि चीन के बाद सबसे ज्यादा कोरोना वायरस का असर दक्षिण कोरिया में देखने को मिला है । 

इंडोनेशिया में कोरोना वायरस का पहला मामला सामने आया है । स्वास्थ्य मंत्री तरावन अगस पुतरंतो ने इसकी जानकारी देते हुए कहा कि एक 64 वर्षीय महिला और उसकी 31 वर्षीय बेटी को संक्रमित पाया गया है । समाचार एजेंसी एएफपी के अनुसार कोरोना वायरस से अमेरिका में दूसरी मौत हो गई है । अब-तक यहां 77 मामलों की पुष्टि हुई है । इससे पहले अमेरिका ने रविवार को पहली मौत की जानकारी दी थी । दुनियाभर में मरने वालों की संख्या 3,000 के ऊपर हो गई है । 

चीन ने 42 और लोगों की मौत की पुष्टि की है । ये सभी मौतें वायरस के केंद्र हुबेई प्रांत में हुई हैं । इसकी जानकारी देश के स्वास्थ्य आयोग दी । चीन में अभी तक इससे मरने वालों की संख्या 2,912 हो गई है । थाईलैंड ने एक नए कोरोना वायरस के मामले की सूचना दी है । इसके साथ ही देश में मामलों की कुल संख्या 43 हो गई है । समाचार एजेंसी रायटर्स के अनुसार नया मामला एक 22 वर्षीय थाई महिला का है, जो एक अन्य थाई मरीज के साथ काम करती है । अब तक 31 मरीज ठीक होकर घर लौट चुके हैं और 11 का अभी भी अस्पतालों में इलाज चल रहा है । थाईलैंड ने रविवार को वायरस से पहली मौत की जानकारी दी । 

चीन में नए मामलों की संख्या धीरे-धीरे घट रही

समाचर एजेंसी एएफपी के अनुसार चीन में नए मामलों की संख्या धीरे-धीरे घट रही है और हुबेई के बाहर केवल छह नए संक्रमण की पुष्टि हुई है । स्वास्थ्य अधिकारियों ने 202 नए मामलों की पुष्टि की । यह जनवरी के अंत से एक दिन में संक्रमण के सबसे कम आंकड़ा है । 

चीन में मरीजों की संख्या 80,026

चीन में मरीजों की संख्या 80,026 हो गई है । आयोग के अनुसार संक्रमण से उबरने के बाद 2,837 लोगों को अस्पताल से छुट्टी दे दी गई, जबकि गंभीर मामलों की संख्या 255 से घटकर 7,110 हो गई । कई लोगों ने 2,912 लोगों की जान चली गई है । 32,652 रोगियों का अभी भी इलाज किया जा रहा है और 44,462 रोगियों को ठीक होने के बाद छुट्टी दे दी गई है । आयोग ने कहा कि 715 लोगों को अभी भी वायरस से संक्रमित होने का संदेह है ।

60 से अधिक देशों में फैला

समाचार एजेंसी एएफपी के अनुसार यह वायरस पिछले साल हुबेई में उभरा था, लेकिन अब यह दुनिया भर के 60 से अधिक देशों में फैल गया है । अमेरिका और ऑस्ट्रेलिया ने रविवार को वायरस से पहले मौत की सूचना दी । वहीं इटली के में पिछले 48 घंटों में केस दोगुना हो गए । यूरोप में इटली ऐसा देश है जहां कोरोना वायरस का प्रभाव सबसे ज्यादा देखने को मिला है । 

60 वर्ष की आयु से अधिक के लोगों को सबसे ज्यादा खतरा

समाचार एजेंसी एएफपी के अनुसार विश्व स्वास्थ्य संगठन (WHO) ने रविवार को कहा कि यह वायरस विशेष रूप से 60 वर्ष की आयु से अधिक के लोगों को प्रभावित करता है ये उन लोगों को प्रभिवत करता है जो पहले से ही किसी अन्य बीमारी से पीड़ित हैं । 

3.ऋषिकेश में कोरोना आशंकित जापानी साधक एंबुलेंस से कूदकर भागा

ऋषिकेश, जेएनएन । कोरोना वायरस से मिलते-जुलते लक्षण पाए जाने पर जापान से आए एक योग साधक को अखिल भारतीय आयुर्विज्ञान संस्थान की टीम ने निगरानी में लिया, लेकिन वह एंबुलेंस से उतरकर भाग गया । जापानी साधक ऋषिकेश में रविवार से शुरू हुए योग महोत्सव में शिरकत करने आया है । 

ऋषिकेश में मुनिकीरेती स्थित गंगा रिजॉर्ट और स्वर्गाश्रम परमार्थ निकेतन घाट पर अलग-अलग योग महोत्सव आयोजित किए गए हैं । दोनों ही आयोजनों में बड़ी संख्या में विदेशी योग साधक भाग ले रहे हैं । ऐसे में कोरोना वायरस प्रभावितों के आने की आशंका को देखते हुए अखिल भारतीय आयुर्विज्ञान संस्थान ऋषिकेश की टीम यहां तैनात है ।

एम्स के जनसंपर्क अधिकारी डॉ हरीश मोहन थपलियाल ने बताया कि रविवार की शाम टीम ने बताया कि परमार्थ निकेतन घाट पर चल रहे महोत्सव में शामिल होने आए जापान निवासी 45 वर्षीय एक योग साधक ने बुखार की शिकायत की, उसमें कोरोना वायरस जैसे लक्षण पाए गए । इस पर साधक को एंबुलेंस से एम्स में बैठाया, तभी वह कूदकर भाग गया । इस मामले में पौड़ी के मुख्य चिकित्सा अधिकारी डॉ मनोज बहुखंडी से जानकारी लेने पर उन्होंने बताया कि इस तरह का एक संदिग्ध रोगी मिला था, जो एंबुलेंस से भाग गया । इसकी सूचना मुख्यालय को दे दी गई है ।