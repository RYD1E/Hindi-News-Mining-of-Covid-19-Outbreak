बिहार में मरने से पहले 10 लोगों को कोरोना पॉजिटिव कर गया था युवक

पटना, जेएनएन । CoronaVirusLockDown in Bihar: कतर से लौटे मुंगेर के जिस युवक की एम्स पटना में गत 22 मार्च को मौत हुई थी, उसके संपर्क में आने से अब तक 10 लोग संक्रमित हो चुके हैं । इसमें उसकी पत्नी, भतीजा और साली के अलावा मुंगेर स्थित नेशनल हॉस्पिटल के चार और पटना के खेमनीचक स्थित शरणम हॉस्पिटल के तीन कर्मचारी शामिल हैं ।


अब स्वास्थ्य विभाग इस पड़ताल में लगा है कि इन दस लोगों के संपर्क में कितने लोग आए हैं । हालांकि, अभी तक उनके संपर्क में आए जितने लोगों की जांच कराई गई है सभी की रिपोर्ट निगेटिव आई है । रविवार को संपतचक निवासी खेमनीचक स्थित शरणम हॉस्पिटल की महिला कर्मी की बहन, मां व दो भाइयों का नमूना लिया गया । अन्य स्वजनों के सैंपल सोमवार को लिए जाएंगे ।


संक्रमित लोग नहीं देते संपर्क में आए लोगों की जानकारी

अभी तक जिन 15 लोगों में कोरोना वायरस की रिपोर्ट पॉजिटिव आई है, वे लोग इस बीच अपने संपर्क में आए लोगों की सही जानकारी नहीं दे रहे हैं । इससे संपर्क में आए लोगों की शिनाख्त में स्वास्थ्य विभाग के कर्मचारियों को खासी परेशानी हो रही है । पटनासिटी के संक्रमित युवक के संपर्क में आए छह अन्य लोगों की शिनाख्त करने में स्वास्थ्य विभाग को पांच दिन से अधिक लग गए, जबकि आठ स्वजनों के नमूने उसी दिन ले लिए गए थे ।

आइजीआइएमएस में अबतक 64 जांच: आइजीआइएमएस के वायरोलॉजी लैब में अबतक लगभग 64 सैंपल की जांच की गई है । इसमें चार की रिपोर्ट पॉजिटिव मिली है । रविवार को भी आधा दर्जन सैंपल लिए गए । नोडल अधिकारी डॉ. एसके शाही ने बताया कि इसमें आइजीआइएमएस के अतिरिक्त दूसरे जिलों के भी सैंपल शामिल हैं ।

पीएमसीएच के आइसोलेशन वार्ड में रविवार को आठ नए आशंकितों को भर्ती किया गया । वर्तमान में आइसोलेशन वार्ड में कुल 22 लोग भर्ती हैं । इसके अलावा सात लोगों के नमूने जांच के लिए आरएमआरआइ भेजे गए हैं । देर से आने के कारण एक आशंकित का नमूना सोमवार को जांच के लिए भेजा जाएगा ।

चिकित्साकर्मियों को मिली प्रोटेक्शन किट और मास्क

अधीक्षक डॉ. बिमल कारक ने बताया कि माइक्रोबायोलॉजी विभाग, आइसोलेशन वार्ड और कोरोना के स्पेशल ट्रायज में कार्यरत चिकित्सकों, नर्सो, पारा मेडिकल को प्रोटेक्शन किट, मास्क और साबुन उपलब्ध करा दिया गया है । हैंड सैनिटाइजर भी उपलब्ध करा दिया जाएगा ।

संपर्क में आए लोगों की दोबारा होगी जांच

सिविल सर्जन डॉ. राजकिशोर चौधरी ने बताया कि फुलवारीशरीफ निवासी स्कॉटलैंड से लौटे छात्र, दीघा निवासी महिला, पटनासिटी और सिवान के संपर्क में आए स्वजनों व अन्य लोगों की रिपोर्ट अभी तक निगेटिव मिली है । इन लोगों को सर्विलांस पर रखा गया है ।