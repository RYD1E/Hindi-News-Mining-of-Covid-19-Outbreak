लखनऊ में लॉकडाउन: कोरोना पर प्रशासन का वार, 25 मार्च तक लखनऊ में लॉकडाउन
लखनऊ, जेएनएन ।लखनऊ में लॉकडाउन: कोरोना से लोगों को सुरक्षित रखने के लिए प्रशासन ने राजधानी को 25 मार्च तक लॉकडाउन करने का फैसला किया  है तत्काल प्रभाव से यह आदेश लागू माना जाएगा लॉक डाउन होने के बाद आम लोग केवल इमरजेंसी सेवाओं के लिए ही बाहर निकल सकेंगे सरकार की घोषणा के बाद प्रशासन ने लाक डाउन का शत-प्रतिशत पालन कराने के लिए पुलिस और प्रशासनिक अधिकारियों को निर्देश जारी कर दिए । 
जिलाधिकारी अभिषेक प्रकाश के मुताबिक, कोरोना से सुरक्षा ही बचाव का सबसे सही तरीका है । लोग दूरी बना कर रहे इसके लिए जरूरी है कि प्रशासन के निर्देशों का पालन किया जाए, जो भी व्यक्ति प्रशासन और स्वास्थ्य विभाग द्वारा बताए गए सुरक्षा मानकों का उल्लंघन करता पाया जाएगा उसके खिलाफ विधिक कार्यवाही की जाएगी । सभी सक्षम अधिकारियों को जिसमें पुलिस प्रशासन नगर निगम और अन्य भाग शामिल हैं । 
ये रहेंगे बंद, सरकारी विभागों में भी दिखेगा असर  

लॉकडाउन के तहत सभी तरीके के बाजार, शॉपिंग मॉल, सिनेमा हॉल, रेस्टोरेंट-कैफे, बार, लाउंज, रिजॉर्ट्स, लाइब्रेरी, जलपान गृह, स्कूल-कॉलेज और सभी तरीके प्राइवेट संस्थान और कार्यालय बंद रहेंगे । सरकारी विभागों में केवल आवश्यक सेवाओं से जुड़े कर्मचारियों को ही बुलाया जाएगा । अन्य लोग घर से ही काम करेंगे और जरूरत पड़ने पर कार्यालय में उपस्थित होंगे । 
मुख्य खाद्य सुरक्षा औषधि विभाग, लीगल मेट्रोलॉजी विभाग तथा अन्य जिम्मेदार विभागों को दवा और राशन की कालाबाजारी रोकने के निर्देश दिए गए हैं । अधिकारियों को कहा गया है कि वह अपने - अपने क्षेत्र में भ्रमण शील रहें और जहां पर भी दुकानदार किसी तरह की मनमानी करता मिले तो उसके खिलाफ सख्त कार्रवाई करें । जिलाधिकारी ने राशन व दवाओं की उपलब्धता प्रिंट रेट पर ही सुनिश्चित कराने और सभी पात्रों को राशन की आपूर्ति सुनिश्चित कराने को भी कहा है । जिलाधिकारी के मुताबिक, लोग इस दौरान केवल तभी बाहर निकले जब किसी तरह की मर्ज एमरजेंसी हो ।
फिलहाल लखनऊ को 25 मार्च तक लॉक डाउन किया जा रहा है । शहर में कोरोना की स्थिति को देखते हुए आगे फैसला लिया जाएगा । प्रशासन की आम लोगों से भी अपील है कि वह सुरक्षा मानकों का पालन करें और अगर कोई इन मानकों का उल्लंघन करता दिखे तो तत्काल संबंधित आदि संबंधित अधिकारी को अवगत कराएं । 


निगरानी के लिए लगाई जाएंगी  160 टीमें

लॉक डाउन के दौरान राजधानी में आम लोगों के लिए आवश्यक चीजों की निगरानी के लिए जिला प्रशासन द्वारा 160 टीमें लगाई जाएंगी । इसमें से 110 टीमें शहरी क्षेत्र में और ग्रामीण क्षेत्रों के लिए 50 टीमें होंगी । प्रत्येक टीम अपने इलाके में दवा, राशन, सब्जी, दूध और अन्य जरूरी सामान की उपलब्धता और सही दामों में मिलना सुनिश्चित कराएगी । सभी टीमें लगातार उच्च अधिकारियों के संपर्क में रहेंगे और किसी तरह की शिकायत या गड़बड़ी की तत्काल सूचना देगी । 

क्या क्या खुला रहेगा

दवा की दुकानें 
अस्पताल
पेट्रोल पंप 
गैस एजेंसी
हवाई अड्डा, रेलवे स्टेशन, बस स्टैंड, टर्मिनल खाद्य वस्तुओं को ले जाने वाले मालवाहक के सभी प्रकार के परिवहन को छूट रहेगी । 
कानून और व्यवस्था न्याय और सुधार सेवाएं 
स्वास्थ्य सेवाएं पुलिस सशस्त्र बल और अर्धसैनिक 
बिजली पानी से संबंधित कार्यालय
किराने का सामान की आपूर्ति
फल एवं सब्जियों की आपूर्ति 
पशुओं के लिए चारे की आपूर्ति
दुग्ध एवं डेयरी प्लांट
दूरसंचार सेवाएं बीमा कंपनियां बैंक और एटीएम पोस्ट ऑफिस
