1.कोरोना वायरस : आगरा में छह मरीजों के सैंपल निकले पॉजिटिव, सभी भेजे गए दिल्‍ली
आगरा, जागरण संवादाता । आगरा के छह मरीजों में कोरोना वायरस के पॉजिटिव होने की पुष्टि हुई है । जिला अस्‍पताल में सोमवार को 13 लोगों की जांच हुई थी । जांच के सैंपल लखनऊ भेजे गए थे । बताया जा रहा है कि मंगलवार को  रिपोर्ट पॉजिटिव आई है । बताया जा रहा है कि सभी मरीजों को दिल्‍ली भेज दिया गया है । परिवार के बाकि सात सदस्‍यों को घर पर ही आइसोलेशन केयर में रखा गया है ।

जानकारी के अनुसार, इनके संपर्क में आने वाले 15 और लोगों की जांच के लिए सैंपल लिये गए हैं । बताया जा रहा है कि एहतियात के तौर पर पुष्टि के लिए सभी मरीजों के सैंपल पुणे के नेशनल इंस्‍टीट्यूट ऑफ वायरोलॉजी भेजे गए हैं । उधर जानकारी होते ही दिल्‍ली से स्‍वास्‍थ विभाग के महानिदेशक डॉ सुजीत सिंह टीम सहित आगरा पहुंच गए हैं । जिलाधिकारी प्रभु एन. सिंह ने सीएमओ सहित अन्‍य स्‍वास्‍थ विभाग के अधिकारियों के साथ बैठक की । जिसके बाद एसएन मेडिकल कॉलेज में 100, जिला अस्‍पताल में 50, रेलवे हॉस्‍पिटल में 6, एयरफोर्स हॉस्‍पिटल में 50 और आर्मी हॉस्‍पिटल में 50 बेड आइसोलेशन वार्ड के लिए तैयार रखने के आदेश दिए हैं । 

दअरसल आगरा के कारोबारी दो भाई और उनका परिवार दिल्‍ली के एक रिश्‍तेदार परिवार के साथ इटली गए थे । 25 फरवरी को वे परिवार सहित वापस भारत लौटे थे । वापस लौटने के बाद दिल्‍ली के रिश्‍तेदार परिवार के एक सदस्‍य को सर्दी-जुकाम हुआ । शक होने पर जांच कराई तो कोरोना वायरस की पुष्टि हुई । सोमवार को आगरा निवासी कारोबारी परिवार को जब जानकारी हुई तो संदेह के चलते वे भी जिला अस्‍पताल जांच के लिए पहुंचे ।

प्रमुख अधीक्षक डॉ. सतीश वर्मा और रैपिड रिस्पॉन्स टीम ने 13 लोगों की स्क्रीनिंग की, इन सभी के सैंपल लिए गए । जांच के सैंपल लखनऊ भेजे गए । मंगलवार को आई रिपोर्ट में 13 लोगों में से 6 लोगों के पॉजिटिव होने की जानकारी हुई । इनमें से दो स्वजनों को आइसोलेशन वार्ड में भर्ती कर लिया गया है ।

खूब पानी पिएं, करें आराम

एसएन के फिजीशियन डॉ. मृदुल चतुर्वेदी ने बताया कि कोरोना वायरस पीड़ित मरीजों को खूब तरल पदार्थ का सेवन करने और आराम करने की सलाह दी जाती है, बुखार और सर्दी जुकाम के लिए सामान्य दवाएं दी जाती हैं । इस वायरस से बच्चे, बुजुर्ग और कम प्रतिरोधक क्षमता वाले लोगों के लिए खतरा है ।

स्वाइन फ्लू की तरह ड्रॉपलेट से फैलता है संक्रमण

माइक्रोबायोलॉजिस्ट डॉ. अंकुर गोयल ने बताया कि स्वाइन फ्लू की तरह से ही कोरोना वायरस से संक्रमित मरीज से स्वस्थ्य मरीज में संक्रमण फैल रहा है । मरीज की नाक और मुंह से निकलने वाले ड्रॉपलेट से कोरोना वायरस का संक्रमण फैल सकता है । इसकी जांच के लिए मुंह और नाक से स्वैब लिए जाते हैं ।

ये हैं लक्षण

-तेज बुखार के साथ सर्दी जुकाम, नाक बहना, सिर दर्द

-थकान और उल्टी महसूस होना

-सांस लेने में परेशानी और निमोनिया की शिकायत

-किडनी फेल्योर

स्वास्थ्य विभाग की एडवाइजरी

- पर्यटन, शिक्षण और सेमिनार में शामिल होने चीन गए हैं तो इसकी जानकारी स्वास्थ्य विभाग को जरूर दें ।

- सिनेमा घर, रेलवे स्टेशन, हॉस्पिटल, मेला, होटल में पार्टी सहित भीड़ वाले स्थानों पर जाने से बचें । भीड़ में जाएं तो मास्क लगाकर जाएं

- छींकते और खांसते समय मुंह पर रूमाल रख लें

- सर्दी जुकाम, बुखार और सांस लेने में तकलीफ होने पर डॉक्टर को दिखाएं ।


2.ममता बोलीं, दिल्ली हिंसा से ध्यान हटाने को लिया जा रहा कोरोना वायरस का नाम

राज्य ब्यूरो, कोलकाता । Coronavirus. चीन में कहर बरपाने वाले कोरोना वायरस के भारत में भी दस्तक से पूरे देश में इस समय हाहाकार मचा है । वहीं, बंगाल की मुख्यमंत्री और तृणमूल कांग्रेस सुप्रीमो ममता बनर्जी ने बुधवार को कहा कि कोरोना वायरस को लेकर देश में जानबूझकर डर का माहौल बनाया जा रहा है, ताकि दिल्ली में हुई हिंसा से ध्यान हटाया जा सके । ममता ने इसे लेकर कुछ न्यूज चैनलों को भी आड़े हाथों लिया, जिन पर कोरोना वायरस की खबरों को प्रमुखता से दिखाया जा रहा है ।

दक्षिण दिनाजपुर जिले में एक सभा को संबोधित करते हुए ममता ने कहा, 'आज कुछ लोग कोरोना-कोरोना चिल्ला रहे हैं । हां, यह खतरनाक बीमारी है, लेकिन इसे लेकर लोगों को डरने की कोई जरूरत नहीं है । कुछ चैनल इस पर बढ़ा-चढ़ा कर रिपोर्ट कर रहे हैं और इसकी आड़ में दिल्ली हिंसा की घटना पर पर्दा डालने की कोशिश की जा रही है ।'

दिल्ली में कोरोना वायरस से लोग नहीं मरे हैं, भाजपा ने मारा है

ममता ने कोरोना वायरस को वैश्विक चिंता करार देते हुए कहा कि दिल्ली हिंसा में जिन लोगों की मौत हुई है, वे कोरोना वायरस से नहीं मरे हैं । उन्हें भाजपा ने मारा है । अगर ये लोग कोरोना वायरस से मरे होते तो हम समझ सकते थे कि वे एक ऐसी बीमारी से मरे हैं, जिनका इलाज अभी उपलब्ध नहीं है । लेकिन, अच्छे-खासे लोगों को निर्ममतापूर्वक मार दिया गया । कईयों निर्दोष व मासूमों की जिंदगियां छीन ली गई । उन्होंने जोर देकर कहा कि भाजपा ने कई परिवारों को तबाह कर दिया । लेकिन, उनका अहंकार देखिए, उन्होंने इसके लिए माफी तक नहीं मांगी ।

ममता में सामान्य बुद्धि भी नहीं है: भाजपा

मुख्यमंत्री ममता बनर्जी द्वारा कोरोना वायरस को लेकर देश में जानबूझकर डर का माहौल बनाए जाने वाले बयान पर भाजपा ने कड़ी प्रतिक्रिया दी है । भाजपा के राष्ट्रीय सचिव राहुल सिन्हा ने कहा कि ममता में समान्य बुद्धि भी नहीं है, इसीलिए वह इस प्रकार का बयान दे रही है । उन्होंने ममता द्वारा न्यूज चैनलों को निशाना बनाए जाने की भी आलोचना की ।

कोरोना वायरस से बचने को भाजपा बांट रही है मोदी नाम वाला मास्क

कोरोना वायरस से बचाव के लिए बंगाल भाजपा की ओर से कोलकाता में पीएम नरेंद्र मोदी के नाम वाले मास्क बांटे जा रहे हैं । भाजपा नेता और कार्यकर्ता पीएम मोदी के नाम वाले मास्क लोगों को बांट रहे हैं । प्रदेश भाजपा दफ्तर के बाहर कोरोना वायरस के ये मास्क लोगों में बांटे जा रहे हैं । मास्क बांटने वाले लोगों ने अपने हाथों से लोगों को मास्क पहना भी रहे हैं । इस मास्क पर सेव फ्रॉम कोरोना वायरस इनफेक्शन के साथ ही मोदी जी भी लिखा है और कमल का फूल भी बना है । हालांकि, मास्क की गुणवत्ता स्वीकृत मानदंडों के अनुकूल है या नहीं ये कहना मुश्किल है ।

भाजपा नेता प्रताप बनर्जी ने कहा कि कोरोना वायरस तेजी से फैल रहा है उसकी रक्षा के लिए हम ये मास्क लोगों में बांट रहे हैं । प्रधानमंत्री जी ने जो प्रेरणा दी है उसी के आधार पर ये मास्क बांटे जा रहे हैं ।
