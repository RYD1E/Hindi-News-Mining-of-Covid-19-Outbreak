मेडिकल कैंप की जांच में मिला कोरोना का संदिग्ध

संवाद सहयोगी, कायमगंज : कायमगंज के कालेज में चल रहे मेडिकल कैंप में नोयडा से लौटे ग्राम इनायतनगर निवासी युवक में कोरोना संक्रमण के लक्षण पाए जाने पर डाक्टरों ने उसे तत्काल आइसोलेशन वाले एकांत वार्ड में पहुंचाया । फिर सूचना देकर उसे एंबुलेंस से सीएचसी भेजा गया ।

प्रदेश के सबसे संवेदनशील क्षेत्र नोएडा में नौकरी करने वाला युवक अंशुल गत दिनों अपने गांव इनायतनगर आया था । खांसी, जुकाम व बुखार के साथ सांस में तकलीफ होने पर वह स्वयं ही साइकिल से प्राइवेट डाक्टरों के कैंप में जांच कराने पहुंचा । जहां डॉ. शरद गंगवार, डॉ. अनुरुद्ध गंगवार व प्रमोद गुप्ता की टीम ने क्लीनिकल परीक्षण में कोरोना संक्रमण जैसे लक्षण पाए । इस पर युवक को तत्काल ही आइसोलेशन वाले वार्ड में भेज कर लोहिया अस्पताल स्थित कंट्रोल रूम को सूचना दी । करीब तीन घंटे बाद एंबुलेंस पहुंची । तब आइसोलेशन वार्ड से सतर्कता पूर्वक एंबुलेंस में शिफ्ट कर लोहिया अस्पताल ले जाया गया । एंबुलेंस चालक व ईएमटी की संरक्षा के नहीं हैं पर्याप्त साधन

कायमगंज : संदिग्ध को लेने आई एंबुलेंस के चालक अर्पण शर्मा व ईएमटी प्रेमचंद्र ने काफी डरी सहमी हालत में संदिग्ध को एंबुलेंस में बैठाया । उक्त स्टाफ व वहां मौजूद डॉक्टर आदि संदिग्ध मरीज से करीब आठ फिट दूरी पर रहे । एंबुलेंस स्टाफ ने बताया कि ऐसे मरीजों को ले जाने के लिए उन्हें प्रोटेक्शन किट नहीं मिली है । इसी कारण आज से एंबुलेंस स्टाफ हड़ताल पर है ।

अब नहीं है ज्यादा घबराने की जरूरत, जानिए कैसे घंटे भर में ही हो जाएगी कोरोना की जांच

अरविंद पांडेय, नई दिल्ली । भारतीय वैज्ञानिकों के लिए कोरोना अब अबूझ पहेली नहीं रहा । हर दिन उनकी ओर से कोरोना को हराने को लेकर कुछ न कुछ नई खबरें आ रही हैं । इस बीच वैज्ञानिक एवं औद्योगिक अनुसंधान परिषद (CSIR) से भी एक अच्छी खबर आयी है । इसके दिल्ली स्थित इंस्टीट्यूट आफ जेनामिक्स एंड इटेग्रेटिव बायोलाजी (IGIB) ने कोरोना की जांच के लिए एक ऐसी पेपर किट विकसित की है, जिसकी लागत पांच सौ रुपए से भी कम है । साथ ही एक घंटे से भी कम समय में इससे जांच हो जाती है । यह पेपर किट मौजूदा समय में प्रेगनेंसी की जांच में इस्तेमाल होने वाली यूज एंड थ्रो जैसी ही है ।

आईजीआईबी के डायरेक्टर डाक्टर अनुराग अग्रवाल के मुताबिक उनकी टीम ने अपनी लैब में यह किट तैयार कर ली है । इसे टेस्टिंग और औद्योगिक उत्पादन की मंजूरी के लिए आईसीएमआर के पास भेजा गया है । उन्होंने बताया कि इस किट के जरिए आम पैथालाजी में भी कोरोना की जांच हो सकेगी ।

मौजूदा समय में रीयल टाइम पीसीआर मशीनों की होती है जरूरत

मौजूदा समय में कोरोना की जांच के लिए महंगी रीयल टाइम पीसीआर मशीनों की जरूरत होती है, जिसकी कीमत 10 लाख से ज्यादा ही होती है । जो कि सिर्फ बड़ी लैबों में ही मौजूद है । ऐसे अभी कोरोना की जो भी जांच हो रही है, वह सिर्फ इन्हीं मंहगी मशीनों पर होती है । जिसमें लंबा समय भी लगता है । सरकार ने इसीलिए चुने हुए प्राइवेट लैब को ही इसकी अनुमति दी है ।


एक घंटे के भीतर ली जा सकती है रिपोर्ट

आईजीआईबी के मुताबिक लैब में तैयार की गई कोरोना की इस पेपर किट के जरिए एक घंटे के भीतर ही रिपोर्ट ली जा सकेगी । उन्होंने बताया कि इसके तहत जांच के दौरान सेंपल में सिर्फ कुछ केमिकल का इस्तेमाल होता है । जिसे पैथालाजी में मौजूद रहने वाली ब्लाक में करीब तीस से 40 मिनट तक रखा गया जाता है । इसके बाद पेपर किट को उसके संपर्क में लाया जाता है । यदि कोरोना पॉजीटिव है, तो पेपर किट पर कुछ ही मिनट में लाइनें उभर आती है । जाहिर है कि इस किट के जरिए छोटे पैथलैब भी जाच कर सकेंगे ।

डॉ. अग्रवाल के मुताबिक इसकी लागत पांच सौ से भी कम है । साथ ही इसे आसानी से नष्ट भी किया जा सकता है । उन्होंने बताया कि इस पूरे योजना में सबसे अहम ऐसी किट विकसित करना था, जिसे आसानी ने नष्ट भी किया जा सके । ऐसे में यह पेपर किट है । यह पानी में कुछ देर रखने पर खुद ही नष्ट हो जाएगी ।


















