1.लॉकडाउन: 'दूधिया' बन बाइक से घूम रहा था युवक, डिब्बा खुलवाया तो पुलिस वाले भी नहीं रोक पाए हंसी

गाजियाबाद [आयुष गंगवार] । पूरे देश में लॉकडाउन लागू होने के बाद भी बड़ी संख्या में लोग घरों से बाहर निकल रहे हैं । वाहन नहीं मिलने पर लोग पैदल ही आ और जा रहे हैं । कुछ लोग जरूरी कार्यों से बाहर आ रहे हैं, जबकि अधिकांश शौकिया घूमने के लिए कोई न कोई वजह बता रहे हैं । गाजियाबाद पुलिस ने विजयनगर क्षेत्र से ऐसे ही एक व्यक्ति को गिरफ्तार किया है, जो फर्जी दूधिया बनकर घूम रहा था ।

पुलिस ने दूध का डिब्बा खुलवाया तो उसकी चोरी पकड़ी गई । डिब्बे में दूध की एक बूंद भी नहीं थी । इतना ही नहीं डिब्बे के अंदर जंग लगी हुई थी । पुलिस ने तुरंत उसे गिरफ्तार कर बाइक को सीज कर दिया ।


डिब्बे और लटकाने के तरीके से हुआ शक

विजयनगर थाने के एसएसआइ इमाम जैदी ने बताया कि वह टीम के साथ क्रॉसिंग रिपब्लिक में बैरिकेडिंग लगा चेकिंग कर रहे थे । इसी दौरान काले रंग की नई स्प्लेंडर बाइक पर सवार हो बम्हैटा निवासी विक्रम नाम का युवक आया और दूध की सप्लाई के लिए बैरिकेडिंग हटाने को कहा । इमाम जैदी के मुताबिक बाइक बिल्कुल नई थी, जैसी आम दूधियों की नहीं होती । डिब्बा और इसे बाइक पर लटकाने का तरीका भी अलग था ।

पुलिसकर्मी ने भी नहीं रोक सके हंसी

पुलिस के कहने पर विक्रम ने डरते-डरते डिब्बा खोला । डिब्बे के अंदर देख मौके पर मौैजूद पुलिस वाले भी अपनी हंसी नहीं रोक पाए, क्योंकि डिब्बे में अंदर पूरी तरह जंग लगी हुई थी । एसएचओ नागेंद्र चौबे ने बताया कि पुलिस पूछताछ में विक्रम लॉकडाउन के दौरान बाहर निकलने की कोई भी सही वजह नहीं बता पाया । उसके मुताबिक वह दूधिया बनकर घूमने निकला था । इस कारण बाइक को सीज कर विक्रम को गिरफ्तार कर लिया गया । आरोपित के खिलाफ शांतिभंग की धारा के तहत चालान किया गया है ।

खोड़ा में सबसे ज्यादा एफआइआर

लॉकडाउन में बाधा बने लोगों के खिलाफ पुलिस आइपीसी की धारा 188 के तहत एफआइआर दर्ज कर रही है । सोमवार दोपहर 12 बजे से मंगलवार सुबह 10 बजे तक 22 घंटे में जिले भर में 110 केस दर्ज किए गए, जिनमें 494 लोगों को आरोपित बनाया गया है । इसके साथ ही पुलिस ने 2838 वाहनों का चालान किया और 101 वाहन सीज किए गए । जिले के 18 थानों में से खोड़ा में सबसे ज्यादा 14 मुकदमे दर्ज किए गए तो वहीं भोजपुर में लोगों ने लॉकडाउन को सबसे ज्यादा समर्थन दिया । यहां उल्लंघन का एक भी केस दर्ज नहीं हुआ । हालांकि 116 वाहनों का चालान किया गया है ।

2. कोविड-19 पर बोले धनबाद DC- यकीन रखिए, कोरोना से बचाव का है पूरा इंतजाम
धनबाद, [अश्विनी रघुवंशी] । उपायुक्त अमित कुमार ने धनबाद की जनता को आश्वस्त किया है, यकीन रखिए, कोरोना से बचाव का यहां पूरा इंतजाम है । गांवों तक क्वारंटाइन कक्ष बनाए जाएंगे ताकि किसी गरीब को इलाज में दिक्कत नहीं हो । उपायुक्त के साथ दैनिक जागरण, धनबाद के इनपुट हेड अश्विनी रघुवंशी के साक्षात्कार के मुख्य अंश...

कोरोना पीड़ितों को चिह्नित करने के लिए क्या किया गया है?


डीसी अमित कुमार : धनबाद में कोरोना के वायरस बाहर से आ सकते हैं । इसलिए गांवों में भी विदेश या देश के दूसरे राज्यों से आए लोगों की पहचान की जा रही है । इसमें वार्ड सदस्य, सरकारी शिक्षक, सहिया, आंगनबाड़ी सेविका एवं सहायिका को लगाया गया है । पंचायत स्तर पर मुखिया, पंचायत समिति सदस्य, जन सेवक, एएनएम एवं पंचायत स्तरीय समिति के सदस्यों को यह जवाबदेही मिली है । प्रखंड, जिला एवं राज्य स्तर पर ऐसी समिति बनी है ।

सवाल : अभी तक धनबाद में बाहर से आए कितने लोग चिह्नित हुए हैं?

डीसी अमित कुमार : 1410 लोग । सभी को होम क्वारंटाइन में रखा गया है । गांव से शहर तक सहिया के जरिए ऐसे लोगों के स्वास्थ्य पर नजर रखी जा रही है । सूखी खांसी, लगातार बुखार, गले में खरास, सांस लेने में तकलीफ हो तो तुरंत जांच करने को कहा गया है ।

सवाल : धनबाद में जांच का इंतजाम है या नहीं?

डीसी अमित कुमार : रांची के रिम्स और जमशेदपुर के एमजीएम अस्पताल में कोरोना जांच की प्रयोगशाला है । किसी में कोरोना के लक्षण दिखेंगे तो उसे पीएमसीएच लाकर खून और कफ के नमूने लिए जायेंगे । दो दिन में रिपोर्ट मिल जाएगी ।

सवाल : कोरोना पीड़ित के लिए क्वारंटाइन कक्ष की उपलब्धता चुनौती है या नहीं?

डीसी अमित कुमार : पीएमसीएच, सेंट्रल अस्पताल, रेलवे अस्पताल के अलावा 16 निजी अस्पतालों में क्वारंटाइन कक्ष बनाए गए हैं । 135 आइसीयू बेड हैं । 48 क्रिटिकल केयर यूनिट हैं । 38 वेंटीलेटर यूनिट बेड अभी उपलब्ध है । डॉक्टरों की कमी की समस्या पहले से है । लोग ओपीडी में न आएं ।

सवाल : गांवों में कोरोना पीड़ित मिलते है तो?

डीसी अमित कुमार : गरीब परिवार होम क्वारंटाइन शायद समझ भी नहीं सकते । प्रखंड स्तर पर 15 और पंचायत स्तर पर पांच-पांच बेड के क्वारंटाइन कक्ष बनाने के लिए भवन देखा जा रहा है ।

सवाल : लोगों को समस्या हो तो क्या करें?

डीसी अमित कुमार : जिला नियंत्रण कक्ष बना है । पहले दिन 400 कॉल आए । सारी सूचनाएं सूचीबद्ध हो रही हैं । संबंधित अफसर को तत्काल सूचना के निष्पादन की जवाबदेही दी जा रही है । कोई भी दिक्कत है तो लोग 0326-2311217 एवं 2311107 पर कॉल करें ।

अखबार पर यकीन करें, नहीं रोका जाएगा हॉकरों को : उपायुक्त ने कहा कि अखबार समेत और मीडिया कई नियम-कायदे के दायरे में हैं । वहां से जो सूचनाएं आएंगी, वे विश्वस्त होंगी । सोशल मीडिया पर चल रही अफवाह से कतई भ्रमित नहीं हो । अखबार के वितरकों (कर्मयोगी) को कतई रोका नहीं जाएगा । उन्हें कोई तंग नहीं करेगा ।

लॉकडाउन के दौरान नहीं होगी खाने-पीने के सामान की दिक्कत : उपायुक्त ने कहा- साफ आदेश है कि खाने-पीने के सामान की दुकानों पर कोई रोक नहीं होगी । एक की जगह दस किलो सामान लेने का मतलब नहीं है । मंडी में खाद्य पदार्थ आएंगे । खुदरा विक्रेताओं को कहा गया है कि होम डिलीवरी की व्यवस्था करें ।

