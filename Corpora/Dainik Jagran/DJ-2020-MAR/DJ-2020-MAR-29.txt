CM योगी का निर्देश- अब UP में जो जहां है वहीं रहेगा, बाहर से आने वालों को प्रवेश नहीं

लखनऊ, जेएनएन । कोरोना वायरस के बढ़ते प्रकोप को देखते हुए मुख्यमंत्री योगी आदित्यनाथ ने बेहद सख्त फैसला लिया है । अब उत्तर प्रदेश में एक मार्च के बाद से आए हर नागरिक की जांच होगी । इनके ऊपर संक्रमण का जरा भी शक होगा तो इनको क्वारंटाइन किया जाएगा । 

सरकार ने अब जो जहां है उनको  वहीं रोकने को कहा है । अब 14 दिन बाद ही गांव घर जा पाएंगे । मुख्य सचिव ने इस बारे में आदेश जारी कर दिए हैं । अब गृह जिले में लौटने वालों को वहीं क्वारंटाइन किया जाएगा । इसके साथ ही अब किसी को भी 14 अप्रैल तक उत्तर प्रदेश में प्रवेश नहीं दिया जाएगा । जो लोग केरल में रह रहे हैं या देश के किसी अन्य राज्य में रह रहे हैं वे लोग लॉक डाउन की इस कार्यवाही का पूर्णतः पालन करें । उत्तर प्रदेश के जो भी निवासी जहां पर हैं वह वहां पर प्रदेश सरकार के नोडल अधिकारी के सम्पर्क में रहें । उनको हर प्रकार की मदद मिलेगी और उत्तर प्रदेश सारा खर्च वहन भी करेगी ।

मुख्यमंत्री योगी आदित्यनाथ ने रविवार अपने सरकारी आवास पर अधिकारियों के साथ बैठक करने के साथ लखनऊ में स्थलीय निरीक्षण किया । इस दौरान उन्होंने लखनऊ-आगरा एकसप्रेस-वे के साथ लखनऊ-प्रयागराज रोड के टोल प्लाजा पर काफी भीड़ देखी । भीड़ को देखकर उन्होंने तत्काल ही किसी भी राज्य से प्रदेश के लोगों के अब प्रवेश पर रोक लगा दी है ।

यह रोक लॉकडाउन की अवधि 14 अप्रैल तक प्रभावी रहेगी । इसके साथ ही प्रदेश में एक मार्च के बाद से आए हर नागरिक की निगरानी और हेल्थ जांच करने का निर्देश दिया । योगी आदित्यनाथ ने कहा कि जरा भी शक हो तो क्वारंटाइन करें, लोगों को 14 दिनों का हेल्थ प्रोटोकॉल पालन कराएं । लखनऊ में सीएम योगी आदित्यनाथ ने मोहान रोड और अवध चौराहे पहुंच कर रास्ते में फंसे लोगों का हाल जाना । इसके बाद टोल प्लाजा के पास व्यवस्थाओं का जायजा लिया । इस दौरान उन्होंने कहा कि बाहर से आए लोगों का हेल्थ चेकअप हो और बीमार लोगों को भर्ती कराया जाए और सबको 14 दिन क्वरंटाइन करें ।

योगी आदित्यनाथ ने कहा कि यूपी में जो भी आ गए हैं, या पहले से रह रहे हैं, उनकी पूरी जिम्मेदारी हमारी, उन्हें भोजन, शुद्ध पानी, दवा देंगे, उनके कारण बाकी लोगों के स्वास्थ्य का कोई खतरा भी नहीं पैदा होने देंगे । वो अपने राज्य में नहीं जाना चाहते तो भी कोई बात नहीं, सबकी हिफाजत करना मेरी जिम्मेदारी है । जो बाहरी राज्यों के कामगार हैं, अधिकारी उनकी दैनिक जरूरतों और आर्थिक जरूरतों की चिंता करें । जिससे सो अपने-अपने राज्यों के लिए पलायन ना करें, जो चुनौती हमारे राज्य पर आई है, पलायन के चलते हम नहीं चाहते कि बाकी राज्यों के सामने यह चुनौती आए । 

कनिका कपूर का चौथा टेस्ट भी पॉजिटिव, घर वालों ने जताई एयरलिफ्ट करने की इच्छा

नई दिल्ली, जेएनएन । बॉलीवुड सिंगर कनिका कपूर की मुश्किलें लगातार बढ़ती ही जा रही है । सिंगर का चौथा कोरोना वायरस टेस्ट भी पॉजिटिव आया है । कनिका की चौथी रिपोर्ट भी पॉजिटिव आने के बाद सिंगर के घरवालों ने चिंता व्यक्त की है । कनिका अभी संजय गांधी पोस्ट ग्रेजुएट इंस्टीट्यूट ऑफ मेडिकल साइंसेज में भर्ती हैं । इस रिपोर्ट पर एक फैमिली मेंबर का कहना है कि हम टेस्ट रिपोर्ट को लेकर चिंतित हैं ।

समाचार एजेंसी आईएएनएस की एक रिपोर्ट के अनुसार, घरवालों ने कहा, 'ऐसा लग रहा है कि कनिका का ठीक से इलाज नहीं हो रहा है और इस लॉकडाउन में हम उन्हें अच्छे इलाज के लिए एयरलिफ्ट भी नहीं कर सकते हैं । हम सिर्फ जल्दी ठीक होने की कामना करते हैं ।' वहीं, कनिका की रिपोर्ट पर डॉक्टर्स का कहना है कि कनिका की हालत स्थिर है । इससे पहले भी कनिका के तीन टेस्ट करवाए गए थे, जो पॉजिटिव थे ।

बता दें कि कनिका कपूर 9 मार्च को लंदन से भारत लौटी थीं और उसके बाद उन्होंने कई पार्टी और समारोह में हिस्सा लिया था । उसके बाद उनकी काफी आलोचना हुई थी और कोरोना वायरस के लक्षण आने के बाद 20 मार्च को उन्हें अस्पताल में भर्ती करवाया गया था । हालांकि, अभी तक कनिका कपूर की हेल्थ को लेकर कोई अच्छी खबर नहीं आई है । वहीं, जिन लोगों ने पार्टी में हिस्सा लिया था, उनका भी टेस्ट करवाया था, जो नेगेटिव पाया गया था ।

पीजीआइ में भर्ती कोरोना पॉजिटिव बॉलीवुड सिंगर कनिका कपूर की देखभाल के लिए हर समय एक नर्स तैनात रहती है । चार-चार घंटे पर नर्सो की शिफ्ट बदलती है । यानी एक दिन में छह नर्सें ड्यूटी कर रही हैं । ये नर्सें ही उन्हें दवा खिलाती हैं और अन्य चीजों का ध्यान रखती हैं । वहीं उनकी डाइट और सफाई का खास ध्यान रखा जाता है, जबकि कनिका अभी धीरे धीरे ठीक हो रही हैं, क्योंकि अब वो पर्सनल काम खुद ही कर रही हैं ।  





















