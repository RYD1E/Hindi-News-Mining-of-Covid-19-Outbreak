सरकार ने कोरोना वायरस को बताया आपदा, भारत में अब तक 84 मामले

नई दिल्ली, एजेंसियां । भारत में घातक हो चुके कोरोना वायरस से देश में दूसरी मौत हुई है । दिल्ली के राम मनोहर लोहिया अस्पताल में भर्ती बुजुर्ग महिला ने दम तोड़ दिया है । इससे पहले कर्नाटक में एक बुजुर्ग की कोरोना से मौत हुई थी । कोरोना के प्रसार को रोकने के लिए युद्ध स्तर पर प्रयास शुरू हो गए हैं । केंद्रीय स्वास्थ्य मंत्रालय का कहना है कि भारत में कोरोना वायरस के मामलों की संख्या बढ़कर 84 हो गई है, जिसमें दिल्ली और कर्नाटक से एक-एक मौत शामिल है ।

स्वास्थ्य मंत्रालय के मुताबिक दिल्ली, हरियाणा, कर्नाटक, महाराष्ट्र, केरल, उत्तर प्रदेश, पंजाब समेत कम से कम 13 राज्यों/केंद्र शासित प्रदेशों में कोरोना के मामले पाए गए हैं । हालांकि, स्वास्थ्य विभाग के अधिकारियों ने इसे हेल्थ इमरजेंसी नहीं करार दिया है और लोगों से भयभीत नहीं होने की अपील की है ।

- कोरोना वायरस की के डर की वजह से आईआईईटी बॉम्बे ने सभी कक्षाएं और लैब से जुड़ी गतिविधियां 29 मार्च तक बंद कर दी हैं । कॉलेज प्रशासन ने सभी छात्रों को घर जाने की सलाह भी दी है ।

- कोरोना वायरस के खतरे को देखते हुए महाराष्ट्र में 31 मार्च तक सभी स्कूल, कॉलेज और शैक्षणिक संस्थान 31 मार्च तक बंद किए गए ।

- महाराष्ट्र के यवतमाल में दो लोग कोरोना वायरस से पीड़ित मिले, दोनों ने की थी दुबई की यात्रा ।

- कोरोना वायरस के बढ़ते खतरे को देखते हुए ग्रेटर नोएडा के जिलाधिकारी बीएन सिंह ने जिले के सभी स्विमिंग पूल को 15 अप्रैल तक बंद करने का निर्देश दिया है ।

- कोरोना वायरस को लेकर केंद्रीय स्वास्थ्य मंत्रालय के विशेष सचिव ने बताया कि देश में कुल 84 कोरोना के मामले सामने आए हैं । कोरोना वायरस से पीड़ित 10 लोग पूरी तरह से ठीक हो चुके हैं और उन्हें छुट्टी दे दी गई है । इसके साथ ही उन्होंने कहा कि कोरोना के अन्य मामलो में ट्रेस के साथ ही 4000 से अधिक संपर्कों की पहचान हुई है जिन्हें निगरानी में रखा गया है । 

- केंद्रीय स्वास्थ्य मंत्रालय के विशेष सचिव संजीव कुमार के अनुसार भारत में कोरोनो वायरस मामलों की कुल संख्या 84 हो गई है ।

- गृह मंत्रालय ने जानकारी दी कि जो भी मरीज कोरोना वायरस के कारण अपनी जान गंवाएगा, 4 लाख रुपये का भुगतान उस व्यक्ति के परिवार को एक्स-ग्रेटिया के रूप में किया जाएगा, जिसमें राहत कार्यों में शामिल या प्रतिक्रिया गतिविधियों में शामिल लोग शामिल होंगे ।

- गृह मंत्रालय ने जानकारी दी है कि सरकार ने कोरोना वायरस को आपदा बताया है । सरकार ने राज्य आपदा प्रतिक्रिया कोष (एसडीआरएफ) के तहत सहायता प्रदान करने के उद्देश्य से कोरोना वायरस को एक अधिसूचित आपदा के रूप में माना है ।

- गोवा के सीएम प्रमोद सावंत ने कहा कि राज्य में 31 मार्च तक सभी स्कूल, कॉलेज, केसिनो, बोट क्रूज़ और डिस्को क्लब बंद हो गए । हालांकि, सीनियर सेकेंडरी सर्टिफिकेट (SSC) और हायर सेकेंडरी स्कूल सर्टिफिकेट (HSSC) परीक्षाएं शेड्यूल के अनुसार आयोजित की जाएंगी ।हालांकि सभी मॉल, रेस्तरां, और होटल खुले रहेंगे ।

- कर्नाटक: कोरोनावायरस पर जागरूकता फैलाने के लिए हुबली रेलवे स्टेशन पर विशेष चिकित्सा सहायता डेस्क सेटअप; अब तक, हबबॉलि-धारवाड़ संभाग में कोरोनावायरस का कोई भी पॉजिटिव मामला सामने नहीं आया है ।

- पणजी: गोवा के मुख्यमंत्री डॉक्टर । प्रमोद सावंत ने कोरोना वायरस के मद्देनजर हो रही तैयारियों को लेकर उच्चस्तरीय समीक्षा बैठक की ।

- तमिलनाडु: चेन्नई के कोलाथुर में एवरविन विद्याश्रम स्कूल के छात्रों ने कोरोना वायरस पर जागरूकता पैदा करने के लिए लगभग 25,000 साबुनों का उपयोग करते हुए 'वॉश हैंड्स, लाइव लॉन्ग' का एक मोज़ेक बनाया ।

- दिल्ली: कुछ फार्मेसियों ने कीमतों में बढ़ोतरी के कारण N95 मास्क की बिक्री बंद कर दी है । कनॉट प्लेस में कोरोना वायरस महामारी के बीच फार्मासिस्टों ने बताया कि हमने N95 मास्क बेचना बंद कर दिया है क्योंकि होल सेलर इसे ऊंचे दामों पर बेच रहे हैं और यदि हम ग्राहकों से अधिक पैसे मांगते हैं तो वे हमारे साथ लड़ते हैं ।

- नागालैंड: सूचना और जनसंपर्क विभाग डीआईपीआर के मुताबिक गृह विभाग ने सभी उपायुक्तों को निर्देश दिया है कि वे यह सुनिश्चित करने के लिए नोटिस जारी करें कि सभी सार्वजनिक स्थानों पर लोग मास्क और हैंड सैनिटाइज़र का उपयोग करें ।

- इंफोसिस ने जानकारी दी है कि उसने एहतियात के तौर पर बेंगलुरु में अपनी एक सैटेलाइट बिल्डिंग खाली करने का फैसला लिया है, क्योंकि उनका एक कर्मचारी संदिग्ध मरीज के साथ एक व्यक्ति के संपर्क में था ।

- महाराष्ट्र: नागपुर में मेयो अस्पताल के आइसोलेशन वार्ड से 5 कोरोना वायरस के संदिग्ध मरीज भाग निकले हैं । नागपुर पुलिस स्टेशन के उप निरीक्षक एस सूर्यवंशी ने बताया कि उनमें से एक का टेस्ट निगेटिव आया था, अन्य की रिपोर्ट का इंतजार किया जा रहा था । हमने उनका पता लगाया है और उन्हें प्रशासन द्वारा वापस अस्पताल लाया जाएगा ।

- नई दिल्ली: केंद्रीय स्वास्थ्य मंत्रालय के मुताबिक देश के अंदर कोरोना वायरस के अब तक कुल 83 पॉजिटिव मामले सामने आ चुके हैं ।

- दिल्ली: तिहाड़ जेल अधिकारियों के मुताबिक जेल में एक आइसोलेशन वार्ड स्थापित किया गया है । सभी कैदियों की जाँच की गई है और लक्षण प्रदर्शित नहीं किए गए हैं, नए कैदियों की जांच की जा रही है और उन्हें 3 दिनों तक अलग-अलग वार्डों में रखा जाएगा । वर्तमान में जेल में लगभग 17,500 कैदी बंद हैं ।

- महाराष्ट्र: स्वास्थ्य मंत्री राजेश टोपे के मुताबिक शुक्रवार को राज्य में के दो और पॉजिटिव मामलों की पुष्टि हुई है । एक अहमदनगर और एक मुंबई से मामला सामने आया है । इससे राज्य में कोरोना वायरस के कुल पॉजिटिव मामले 19 तक पहुंच गए हैं ।

- कर्नाटक: कोरोना वायरस के कारण राष्ट्रीय स्वयंसेवक संघ (RSS) ने अपने अखिल भारतीय प्रतिनिधि सभा (ABPS) को स्थगित कर दिया, जो बेंगलुरु, कर्नाटक में होने वाली थी ।

- महाराष्ट्र: नागपुर में कोरोना वायरस के बढ़ते प्रकोप के कारण सभी मूवी थिएटर, जिम, स्विमिंग पूल और सार्वजनिक उद्यान 30 मार्च तक बंद हैं ।

- राजस्थान: राजस्थान में सरकार ने  कोरोना वायरस के प्रसार को रोकने के प्रयास में 30 मार्च तक राज्य भर के सभी स्कूलों, कॉलेजों, कोचिंग सेंटरों, जिम, मूवी थिएटरों को बंद करने का निर्णय लिया है ।

- उत्तराखंड: कोरोना वायरस की वजह से उत्तराखंड में बीजेपी सरकार के 3 साल पूरे होने के उपलक्ष्य में 18 मार्च को होने वाले विकास के तीन साल बातें कम-काम ज्यादा कार्यक्रम को स्थगित कर दिया गया ।

भारत में रद किए वीजा अपॉइंमेंट

भारत में अमेरिकी दूतावास और वाणिज्य दूतावास के मुताबिक अमेरिकी मिशन इंडिया ने कोरोना वायरस के बढ़ते खतरे के चलते 16 मार्च, 2020 से अप्रवासी और गैर-आप्रवासी वीजा नियुक्तियों को रद कर दिया हैं । अमेरिकी मिशन इंडिया ने कहा कि यह कदम कोरोना वायरस के खतरे को देखते हुए लिया गया है । इसी के साथ संयुक्त राज्य अमेरिका (यूएसए) में भारत के दूतावास ने भारतीय छात्रों के लिए सलाह जारी की है ।

भारतीयों को लाने आज इटली जाएगा एयर इंडिया का विमान

चीन के बाहर कोरोना वायरस से सबसे ज्यादा प्रभावित यूरोपीय देश इटली में फंसे भारतीयों को लाने के लिए एयर इंडिया का विमान आज दोपहर बाद रवाना होगा । वहीं, भारतीयों में कोरोना वायरस की जांच करने के लिए डॉक्टरों का एक दल शुक्रवार को रोम पहुंच गया ।

कर्नाटक में अब तक 6 लोग संक्रमित

कर्नाटक के कलबुर्गी में 76 वर्षीय व्यक्ति की कोरोना वायरस से मौत की पुष्टि के बाद राज्य सरकार ने सभी मॉल, सिनेमा हॉल, पब्स और नाइट क्लब को हफ्ते तक बंद रखने का आदेश दिया है । व्यक्ति के परिवार के सदस्यों के साथ ही उसके संपर्क में आए 46 लोगों को कोरंटाइन किया गया है । इनमें से 36 लोगों को उच्च जोखिम और 13 लोगों को कम जोखिम की श्रेणी में रखा गया है । व्यक्ति के परिवार के चार सदस्यों में फ्लू के लक्षण मिलने पर उनके सैंपल जांच के लिए भेजे गए हैं । कर्नाटक में संक्रमित लोगों की संख्या छह हो गई है ।

केरल में और दो मामले मिले

केरल के मुख्यमंत्री पी. विजयन ने शुक्रवार को कहा है कि राज्य में तीन नए मामले मिले हैं, जिनमे एक इटली का नागरिक भी है । इनको मिलाकर राज्य में कोरोना पीड़ितों की संख्या 19 हो गई है । नए मामले वरकाला, त्रिशूर और कन्नूर में मिले हैं ।

महाराष्ट्र में 19 संक्रमित

महाराष्ट्र में कोरोना संक्रमितों की संख्या शुक्रवार को 19 हो गई है  । मुख्यमंत्री उद्धव ठाकरे ने सभी कंपनियों से संभव होने पर कर्मचारियों से घर से काम कराने की अपील की है । मुंबई, ठाणे, नवी मुंबई, पुणे, पिंपरी-चिंचवाड़ और नागपुर में 31 मार्च तक सभी सिनेमाहाल, मल्टीप्लेक्स, स्विमिंगपूल और जिम बंद रखने का आदेश दिया गया है । 


















कोरोना की दहशत से चौपट हुआ गिफ्ट व कॉस्मेटिक का कारोबार

गोरखपुर, जेएनएन । कोरोना वायरस की दशहत का असर कारोबार पर भी देखने को मिल रहा है । चीन से आयात पर एक तरह की रोक से गिफ्ट आइटम, कॉस्मेटिक एवं फुटवियर के कारोबार पर बुरा असर पड़ा है । माल न मिलने के कारण थोक मंडी में कॉस्मेटिक और गिफ्ट आइटम की कीमत बढ़़ गई है । वहीं कई छोटे दुकानदारों ने माल उपलब्ध नहीं होने का हवाला देते हुए दुकानें बंद कर दी है । उधर, रेलवे अस्पताल में कोरोना वायरस से संक्रमित लोगों के लिए 15 बेड का आइसोलेशन वार्ड तैयार हो गया है । मरीजों की प्राथमिक जांच और निगरानी के लिए तीन चिकित्सकों सहित 14 सदस्यों की टीम भी तैनात कर दी गई है । अस्पताल में खांसी और बुखार से पीडि़त लोगों की जांच के लिए अलग से ओपीडी (वाह्य रोगी विभाग) भी चालू कर दिया गया है ।  तेल चोरी रोकने के लिए नगर निगम प्रशासन अब डिवाइस का सहारा लेगा । निगम के सभी वाहनों में रेडियो फ्रिक्वेंसी आइडेंटिफिकेशन डिवाइस (आरएफआइडी) लगाई जाएगी । इंडियन आयल कारपोरेशन (आइओसी) की ओर से तेल टंकी में डिवाइस लगने के बाद निर्धारित मात्रा से ज्यादा तेल डाला ही नहीं जा सकेगा । तेल की चोरी बंद हो जाएगी । एक डिवाइस पर तकरीबन 853 रुपये खर्च होंगे । पॉक्सो एक्ट के आरोपित को गुलरिहा थाने से छोडऩे का पुलिस महानिदेशक (डीजीपी) ने संज्ञान लिया है । शुक्रवार को उन्होंने डीआइजी व एसएसपी से मामले की जानकारी ली और जांच कराकर दोषियों पर कार्रवाई करने का निर्देश दिया । गोरखनाथ क्षेत्र की रहने वाली तीन नाबालिग सहेलियां गुरुवार को एक साथ गायब हो गईं । परिजनों ने अनहोनी की आशंका जता अपहरण का मुकदमा दर्ज कर दिया । पंजाब पुलिस और जीआरपी की मदद से गोरखपुर पुलिस ने शुक्रवार को उन्हें पंजाब के संगरुर जिले में बरामद कर लिया ।

कोरोना की दहशत से चौपट हुआ गिफ्ट व कॉस्मेटिक का कारोबार

कोरोना वायरस की दशहत का असर कारोबार पर भी देखने को मिल रहा है । चीन से आयात पर एक तरह की रोक से गिफ्ट आइटम, कॉस्मेटिक एवं फुटवियर के कारोबार पर बुरा असर पड़ा है । माल न मिलने के कारण थोक मंडी में कॉस्मेटिक और गिफ्ट आइटम की कीमत बढ़़ गई है । वहीं कई छोटे दुकानदारों ने माल उपलब्ध नहीं होने का हवाला देते हुए दुकानें बंद कर दी है । शाहमारुफ गिफ्ट आइटम और कॉस्मेटिक के मामले में पूर्वांचल की सबसे बड़ी थोक मंडी है । यहां बिकने वाले सामानों का एक तिहाई हिस्सा चीन से आयात होता है । खिलौना, तरह-तरह के गिफ्ट आइटम, फोटो फ्रेम, प्लास्टिक, डेकोरेटिव आइटम, टार्च, रेडियो, इमरजेंसी लाइट, सोलर लाइट समेत करीब पांच सौ तरह की वस्तुओं की आपूर्ति 22 दिनों से बंद है । इसके चलते शहर में बिकने वाले सामान की कीमत 35 से 50 फीसद तक बढ़ गई है । दिल्ली से ही पूरे देश में चाइनीज सामान की सप्लाई होती है । यही स्थिति कॉस्मेटिक बाजार की भी है । कुछ बड़ी कंपनियों को छोड़ दे दें तो कॉस्मेटिक के ज्यादातर सामान चीन में ही बनते हैं । वहां से मेकअप किट, लिपिस्टिक, नेल पालिश, मसकरा, काजल, वैक्स, फेरेशियल कैपसूल, फेस कैपसूल आदि मंगाए जाते हैं । सस्ता होने के कारण चीन में बने माल की डिमांड ज्यादा है । गिफ्ट आइटम के थोक विक्रेता चंदन ने बताया कि तीन सप्ताह से चीन से गिफ्ट आइटम और खिलौना नहीं आया है । इसके पीछे कोरोना वायरस का डर है । ऐसे में इनके दाम 50 फीसद तक बढ़ गए हैं । आरिफ मोहम्मद खान के मुताबिक कॉस्मेटिक का कारोबार बुरी तरह प्रभावित हुआ है । दुकानों पर न तो माल है और न ही मिलने के आसार दिख रहे हैं । रोज ग्राहक वापस लौट रहे हैं । चीन से माल सप्लाई नहीं होने के कारण ऑनलाइन कंपनियों ने बहुत से सामान की कीमत बढ़ा दी है । व्यापारी मोहम्मद तौफीक के मुताबिक ऑनलाइन ट्रेडिंग कंपनियों ने कपड़े, जूते, इलेक्ट्रानिक समेत अन्य वस्तुओं की कीमत 20 से 25 फीसद बढ़ा दिए हैं ।

रेलवे अस्पताल में तैयार हुआ आइसोलेशन वार्ड

रेलवे अस्पताल में कोरोना वायरस से संक्रमित लोगों के लिए 15 बेड का आइसोलेशन वार्ड तैयार हो गया है । मरीजों की प्राथमिक जांच और निगरानी के लिए तीन चिकित्सकों सहित 14 सदस्यों की टीम भी तैनात कर दी गई है । अस्पताल में खांसी और बुखार से पीडि़त लोगों की जांच के लिए अलग से ओपीडी (वाह्य रोगी विभाग) भी चालू कर दिया गया है । आइसोलेशन वार्ड में जांच व इलाज कराने वाले मरीजों को डिस्पोजेबल (प्रयोग के बाद फेंकने वाला) थाली और प्लेट में नाश्ता व भोजन प्रदान किया जाएगा । चादर, तौलिया और अन्य कपड़े भी अन्य मरीजों से अलग होंगे । जागरूकता के लिए स्टेशन पर जगह-जगह बैनर और पोस्टर लगा दिए गए हैं । घोषणा यंत्र के माध्यम से ट्रेनों के साथ कोरोना वायरस से बचाव की भी जानकारी दी जा रही है । रेलवे प्रशासन ने कोरोना वायरस से बचाव, जानकारी व प्राथमिक इलाज से संबंधित किसी भी जानकारी के लिए हेल्पलाइन नंबर 9794840529 तथा 0551-2284764 जारी किया है । वरिष्ठ जनसंपर्क अधिकारी चंद्र प्रकाश चौहान के अनुसार बाहर से आने वाले यात्रियों को खांसी और बुखार होने या संदेह होने पर जिला अस्पताल पहुंचाकर जांच कराई जाएगी । कोरोना के महामारी घोषित होते ही स्वास्थ्य विभाग पूरी तरह सतर्क हो गया है । सर्दी-जुकाम, खांसी व सांस फूलने की बीमारी पर विभाग की नजर है । जिला अस्पताल, मेडिकल कॉलेज में पहले से ही आइसोलेशन वार्ड बनकर तैयार है । सैंपल जांच किट (वायल किट) हर जगह उपलब्ध कराई जा रही है । महामारी रोग विशेषज्ञ के नेतृत्व में टीम पूरी मुस्तैदी से जुट गई है ।मुख्य चिकित्साधिकारी (सीएमओ) ने सभी अपर मुख्य चिकित्साधिकारियों व डॉक्टरों को विशेष सतर्कता बरतने का निर्देश दिया है । साथ ही अपर निदेशक स्वास्थ्य डॉ. जनार्दन त्रिपाठी ने सभी सीएमओ, प्रमुख चिकित्सा अधीक्षकों को 15 अप्रैल तक चिकित्सकों व कर्मियों का अवकाश स्वीकृत न करने के लिए निर्देशित किया है । 28 लोगों की टीम विदेशों से आए लोगों पर नजर रखे हुए है । पहले विदेश से आए किसी व्यक्ति की सूचना मिलने से 28 दिन तक उसकी निगरानी की जाती थी, अब नए निर्देश के मुताबिक भारत में प्रवेश से लेकर 28 दिनों तक उसकी निगरानी की जानी है । यदि भारत में आए किसी व्यक्ति की 10 दिन बाद सूचना मिलती है तो उसकी निगरानी सिर्फ 18 दिन ही की जाएगी । शुक्रवार को आशा व आंगनबाड़ी कार्यकर्ताओं को कोरोना से बचाव की ट्रेनिंग दी गई, ताकि दस्तक अभियान के अंतर्गत वे लोगों को जागरूक कर सकें ।


