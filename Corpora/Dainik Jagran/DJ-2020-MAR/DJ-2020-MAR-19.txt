भारत में अब तक 4 की मौत 167 संक्रमित, जानें- कहां-कहां मिले मरीज

नई दिल्ली, एएनआई । कोरोना वायरस का प्रकोप भारत में दिन प्रतिदिन बढ़ता जा रहा है । गुरुवार को पंजाब के नवांशहर में कोरोना संक्रमित एक व्यक्ति की मौत के बाद भारत में अब तक 4 लोगों की मौत हो गई है । स्वास्थ्य और परिवार कल्याण मंत्रालय द्वारा जारी आंकड़े के अनुसार देश में अब तक 167 लोग कोरोना वायरस से संक्रमित पाए गए हैं । इसमें 25 विदेशी नागरिक शामिल हैं । जिन 4 लोगों की मौत हुई है उसमें दिल्ली, कर्नाटक, महाराष्ट्र व पंजाब के एक-एक मरीज शामिल हैं ।

50 शहरों में 850 लोगों के लिए गए सैंपल

इंडियन काउंसिल ऑफ मेडिकल रिसर्च के महानिदेशक बलराम भार्गव ने कहा कि कोरोना वायरस के कम्युनिटी ट्रांसमिशन के बारे में जानकारी एकत्र करने के लिए 50 शहरों से 850 लोगों के सैंपल लिए गए हैं । हालांकि ये सभी सैंपल निगेटिव रहे हैं । उन्होंने कहा कि हम और ज्यादा बड़े पैमाने पर सैंपल लेंगे । मौजूदा अध्ययन के अनुसार पता चलता है कि यह वायरस कम्युनिटी से नहीं फैलता है ।'

मुंबई में 2 नए केस

कोरोना वायरस से मुंबई में गुरुवार को दो और महिलाएं कोरोना वायरस से संक्रमित पाई गईं । महाराष्ट्र में अब वायरस से कुल 47 लोग संक्रमित हो चुके हैं । अधिकारियों ने बताया कि एक महिला ब्रिटेन से आई थी और एक दुबई से लौटी थी । अधिकारी ने कहा कि मुंबई में ब्रिटेन से लौटी 22 वर्षीय महिला कोविड-19 से संक्रमित पाई गई है । वहीं उल्हासनगर की 49 वर्षीय निवासी दुबई से लौटी थीं । देश की आर्थिक राजधानी में चहल-पहल खत्म हो गई है । लाइफ लाइन लोकल ट्रेनों में भी भीड़ बेहद कम हो गई है ।

छत्तीसगढ़ में महिला संक्रमित

छत्तीसगढ़ में 23 साल की महिला कोरोना पॉजिटिव पाई गई है । उसकी ट्रैवल हिस्ट्री यूके से है । उसे रायपुर के एम्स में क्वैरंटाइन में रखा गया है ।

आंध्र प्रदेश में कोरोना वायरस के दूसरे मामले की पुष्टि

आंध्र प्रदेश में गुरुवार को कोरोना वायरस संक्रमण के दूसरे मामले की पुष्टि हुई । राज्य के स्वास्थ्य विभाग ने बताया कि 15 मार्च को इंग्लैंड से लौटा एक शख्स इस विषाणु से संक्रमित पाया गया है । विभाग ने कहा, 'युवक को ओंगोले में रिम्स के अलगाव वार्ड में भर्ती कराया गया है और उसकी हालत स्थिर है ।' इटली से 12 मार्च को नेल्लोर लौटे एक अन्य व्यक्ति के भी संक्रमित होने की पुष्टि हुई थी जो आंध्र प्रदेश में कोरोना वायरस का पहला मामला था ।

रेलवे ने 31 मार्च तक 84 और ट्रेनों को किया रद 

रेलवे ने कोरोना वायरस के खतरे और यात्रियों की कम संख्या के कारण गुरुवार को 84 और ट्रेनों को रद कर दिया जो 20 से 31 मार्च के बीच नहीं चलेंगी । अधिकारियों ने बताया कि इसके साथ ही रद ट्रेनों की कुल संख्या 155 पर पहुंच गई है । रेलवे ने बुधवार रात को करीब 99 ट्रेनों को रद किया था । अधिकारी ने बताया कि इन ट्रेनों में टिकट कराने वाले सभी यात्रियों को व्यक्तिगत रूप से इसके बारे में सूचित किया जा रहा है ।



