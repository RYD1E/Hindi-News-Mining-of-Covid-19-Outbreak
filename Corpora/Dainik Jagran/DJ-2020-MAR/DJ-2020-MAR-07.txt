कोविड-19: यह मान लेना भारी भूल होगी कि गर्मी में खत्म हो जाएगा कोरोना वायरस, WHO ने दी चेतावनी
जिनेवा, एजेंसी । वर्ल्ड हेल्थ ऑर्गनाइजेशन (WHO) ने कोविड-19 (कोरोना वायरस) को लेकर चेतावनी जारी की है । WHO के अनुसार यह मान लेना भारी भूल होगी कि गर्मी के मौसम में यह जानलेवा वायरस खत्म हो जाएगा ।  WHO ने कोविड-19 (कोरोना वायरस) से प्रभावित सभी देशों को इस बारे में आगाह कर दिया है । WHO ने कहा है कि अगर गर्मी में यह वायरस खत्म हो जाता है तो यह भगवान के वरदान की तरह होगा ।
CNBC में छपी रिपोर्ट के अनुसार WHO के एक्जीक्यूटिव डायरेक्टर डॉ. माइक रायन ने शुक्रवार को जिनेवा में कहा कि कोविड-19 (कोरोना वायरस) के प्रसार की क्षमता बढ़ रही है और अभी तक ऐसा कोई प्रमाण नहीं मिला है कि यह मौसमी संक्रमण है और गर्मियों में खुद ब खुद ही गायब हो जाएगा । उन्होंने कहा कि हमारी श्वसन प्रणाली को प्रभावित करने वाले फ्लू और इनफ्लुएंजा जैसे संक्रमण मौसमी होते हैं और गर्मियों में इनका असर न के बराबर होता है, लेकिन कोविड-19 (कोरोना वायरस) के बारे में यह नहीं कहा जा सकता है ।

बता दें कि कोविड-19 को लेकर अमेरिकी विशेषज्ञों ने कहा था कि यह जानलेवा वायरस गर्मियों में अपने आप गायब हो जाएगा । अमेरिका के सेंट्रर फॉर डिजीज कंट्रोल एंड प्रिवेंशन (सीडीसी) की डायरेक्टर डॉ. नैंसी मेसोनियर के अनुसार फ्लू और इनफ्लुएंजा जैसी श्वसन प्रणाली को संक्रमित करने वाली बीमारियों में यह देखा गया है कि वे गर्मी के मौसम में गायब हो जाती हैं । इसके मद्देनजर यह उम्मीद की जा सकती है कि कोविड-19 भी जुलाई तक खुद ही खत्म हो जाएगा । लेकिन WHO ने सीडीसी की राय का जोरदार खंडन किया है ।

इससे पहले सोमवार को WHO ने कहा था कि अभी तक कोविड-19 के व्यवहार के बारे में हमें कुछ भी नहीं मालूम है । यह इनफ्लुएंजा के वायरस की तरह नहीं है । यह अनोखा वायरस है, इसलिए यह अभी दावे के साथ नहीं कहा जा सकता है कि यह कैसे व्यवहार करता है । WHO ने इस बात पर भी चिंता जताई है कि कोविड-19 को लेकर कई देशों की तैयारियां आधी-अधूरी है । यही वजह है कि अमेरिका और इटली जैसे देशों में भी इसका असर देखने को मिल रहा है । इन देशों की स्वास्थ्य व्यवस्था इसके लिए पूरी तरह से तैयार नहीं थीं ।

मालूम हो कि अब तक दुनिया भर में इस जानलेवा वायरस के एक लाख से ज्यादा मामले सामने आ चुके हैं । सबसे ज्यादा प्रभावित देशों में चीन, ईरान, दक्षिण कोरिया और इटली शामिल हैं । अमेरिका में 233 से ज्यादा मामले सामने आ चुके हैं और 14 लोगों की मौत हो चुकी है । भारत में 32 केस सामने आए हैं जबकि 20 हजार से ज्यादा लोगों को निगरानी में रखा गया है ।


2.जम्‍मू कश्‍मीर के सभी सरकारी और निजी प्राइमरी स्‍कूलों को 31 मार्च तक बंद
नई दिल्ली,एजेंसियां । अमृतसर के गुरु नानक देव अस्पताल में कोरोना वायरस के दो संदिग्ध मरीज भर्ती हैं । इसकी जानकारी समाचार एजेंसी एएनआइ ने अस्पताल के डॉक्टर रमन शर्मा के हवाले दी है । दोनों व्यक्ति हाल ही में इटली से लौटे हैं । इन्हें आइसोलेशन में रखा गया है । इनको किसी से मिलने की अनुमति नहीं है । दोनों मरीजों को निगरानी में रखा गया है । पुणे से रिपोर्ट आने की प्रतिक्षा है ।  

इससे पहले जम्मू कश्मीर में कोरोना वायरस से संक्रमण की पहले मामले की पुष्टि हुई है । देश में कोरोना वायरस से संक्रमित लोगों की संख्या अब 34 तक पहुंच गई । इस व्यक्ति का जम्मू में सरकारी मेडिकल कॉलेज में उपचार हो रहा है । जम्मू-कश्मीर प्रशासन के हवाले से समाचार एजेंसी एएनआइ ने इसकी जानकारी दी है । इससे पहले प्रशासन ने जानकारी दी थी कि जम्मू के दो संदिग्ध रोगियों की परीक्षण रिपोर्ट आई है । उनके वायरस से  संक्रमित होने की बेहद संभावना है ।



- कोरोना वायरस के कारण जम्‍मू कश्‍मीर के सभी सरकारी और निजी प्राइमरी स्‍कूलों को 31 मार्च, 2020 तक बंद कर दिया है । यह जानकारी जम्मू और कश्मीर सरकार के स्कूल शिक्षा निदेशालय ने दी । 

- भारत में कोरोना वायरस के तीन नए मामले । लद्दाख में दो और तमिलनाडु में एक मरीज पाया गया है । लद्दाख वाले मरीजों की ट्रैवल हिस्ट्री ईरान से है औऱ तमिलनाडु वाले की ओमान से है । तीनों की हालत स्थिर है ।

- कोरोना वायरस के चलते इंडिगो फ्लाइट पर 31 मार्च तक फ्लाइट बुकिंग की रद्दीकरण करने पर कोई चार्ज नहीं लगेगा । इंडिगो ने यह सुविधा अपने ग्राहकों को कोरोना वायरस के बढ़ते प्रकोप के चलते दी है । 

जम्मू और सांबा जिलों में सभी प्राथमिक स्कूल 31 मार्च तक बंद

जम्मू-कश्मीर प्रशासन ने दोनों को आइसोलेशन में रखा गया है और उनकी हालत स्थिर है । दोनों ने डॉक्टरों की सलाह न मानते हुए अस्पताल छोड़ दिया था और बाद में उन्हें वापस लाया गया । जम्मू और सांबा जिलों में सभी प्राथमिक स्कूलों को 31 मार्च तक बंद करने की भी घोषणा की है । बॉयोमीट्रिक अटेंडेंस पर भी रोक लगा दी गई है ।

लोगों को जागरूक करने के लिए कॉलर ट्यून का इस्तेमाल

कोरोना वायरस को लेकर लोगों को जागरूक करने के लिए मोदी सरकार ने बीएसएनएल और जियो नेटवर्क के कॉलर ट्यून का इस्तेमाल कर रही है । बीएसएनएल और जियो कस्टमर्स के मोबाइल नंबर पर कॉल करने पर कोरोना वायरस के प्रति  जागरूक करने को लेकर कॉलर ट्यून बज रही है ।

UAE में भारतीय संक्रमित पाया गया

संयुक्त अरब अमीरात (UAE) में कोरोना वायरस से संक्रमण के 15 नए मामले सामने आए हैं । इसमें एक भारतीय भी शामिल है । देश में अभी तक 45 मामले सामने आ चुके हैं । स्वास्थ्य अधिकारियों ने इसकी जानकारी दी । देश के स्वास्थ्य मंत्रालय (MoHAP) ने शुक्रवार को एक बयान में कहा कि संयुक्त अरब अमीरात में 15 नए मामलों में से 13 हाल ही में विदेश से वापस आए हैं ।

राजस्थान में इटालियन दंपती के संपर्क में आए लोगों में संक्रमण की पुष्टि नहीं

राजस्थान में इटालियन दंपती के अलावा किसी अन्य संदिग्ध मरीज में कोरोना वायरस से संक्रमण की पुष्टि नहीं हुई है । समाचार एजेंसी पीटीआइ ने इसकी जानकारी एक अधिकारी के हवाले से दी । अभी तक 282 सैंपलों की जांच हुई है । इनमें से 280 में संक्रमण की पुष्टि नहीं हुई है । 21 से 28 फरवरी तक झुंझुनू, बीकानेर, जैसलमेर, जोधपुर, उदयपुर और जयपुर घूमने आए पर्यटकों के एक समूह का हिस्सा रहे बुजुर्ग इटालियन दंपती में कोरोना वायरस की पुष्टि के बाद, उनके संपर्क में आने वालों के सैंपल लिए गए थे । उनमें संक्रमण की पुष्टि नहीं हुई है । 

पीएम मोदी ने किया अफवाहों पर ध्यान न देने का आग्रह

प्रधानमंत्री नरेंद्र मोदी ने लोगों से कोरोना वायरस को लेकर अफवाहों पर ध्यान न देने को आग्रह किया । उन्होंने साथ ही कहा कि अगर किसी चीज को लेकर आपको संदेह होता है तो इसे लेकर डॉक्टर संपर्क करें । उन्होंने लोगों से साफ-सफाई पर ध्यान देने का आग्रह किया । 

फ्लोरिडा में दो लोगों की मौत

फ्लोरिडा में कोरोना वायरस से संक्रमित पाए गए दो मरीजों मौत हो गई है । फ्लोरिडा स्वास्थ्य विभाग ने शुक्रवार को कहा कि दोनों की उम्र 70 से ज्यादा थी और दोनों बाहर से खूम कर आए थे । राज्य में अभी तक सात मामलों की पुष्टि हुई है । अमेरिका में अभी तक 17 लोगों की मौत हो गई है । 

ऑस्ट्रेलिया में डॉक्टर संक्रमित

ऑस्ट्रेलिया में एक डॉक्टर के कोरोना वायरस से संक्रमित पाए जाने के बाद हड़कंप मच गया है । यहां स्वास्थ्य अधिकारियों ने इसके बाद एक क्लिनिक बंद करा दिया है और लगभग 70 लोगों से संपर्क करने की कोशिश कर रहे है, जिन्होंने इस डॉक्टर के संपर्क में आए थे । मेलबर्न का यह डॉक्टर 29 फरवरी को अमेरिका से लौटा था । 2 से 6 मार्च के बीच उसके पास लगभग 70 समान्य मरीज उपचार के लिए आए । ऑस्ट्रेलिया में लगभग 70 मामले सामने आए हैं और दो लोगों की मौत हुई है । 



तेलंगाना के मरीज के सहयोगी कर्मचारी में दिखा कोरोना के लक्षण

तेलंगाना में मिले कोरोना वायरस के मरीज के 25 सहयोगी कर्मचारियों में से एक में लक्षण दिखाई दिए हैं । उसे आरजीआइसीडी में उसे भर्ती कराया गया है । समाचार एजेंसी एएनआइ ने तेलंगाना सरकार ने दी । राज्य में पहला मामला 2 मार्च को सामने आया था । इस दौरान बेंगलुरु में काम करने वाला एक सॉफ्टवेयर इंजीनियर संक्रमित पाया गया था । वह 21 फरवरी को बेंगलुरु से सिकंदराबाद पहुंचा । वह 15 फरवरी को बेंगलुरु से दुबई गया था । वह 19 फरवरी तक दुबई में रहा । 20 फरवरी को बेंगलुरु लौटने के बाद 21 फरवरी को  को निजी बस से हैदराबाद के लिए निकल गया । 

गाजियाबाद में तीन डॉक्टरों ने कोरोना वायरस के डर से खुद को आइसोलेट किया

गाजियाबाद में तीन डॉक्टरों ने कोरोना वायरस के डर से खुद को आइसोलेट कर लिया है । इनमें से दो डॉक्टर घर और एक अस्पताल में आइसोलेशन में हैं । जिले में विदेश से लौटे लोग 28 दिन आइसोलेशन में घर में रहेंगे । सिंगापुर और इंडोनेशिया से लौटे तीन लोगों को आइसोलेशन में रखा गया है । हालांकि, इनमें वायरस का लक्षण देखने को नहीं मिला है ।  


चीन में कोरोना वायरस से 28 नए लोगों की मौत

चीन में शनिवार को कोरोना वायरस से 28 नए लोगों की मौत हो गई है । देश में 3,070 लोगों की मौत हो गई है । राष्ट्रीय स्वास्थ्य विभाग के अनुसार 99 नए मरीजों की पुष्टि हुई है । यहां अभी तक  80,651 लोग संक्रमित हो गए हैं । बता दें कि समाचार एजेंसी एएफपी के अनुसार वायरस के केंद्र हुबेई के बाहर लगातार तीसरे दिन मामलों में बढ़ोतरी देखने को मिली है । हुबेई से बाहर 25 नए मामले सामने आए हैं । वहीं हुबेई में मामलों में कमी देखने को मिली है । 74 नए मामले सामने आए हैं ।

मेक्सिको में छठे मामले की पुष्टि

मेक्सिको में छठे मामले की पुष्टि हुई है । इटली कुछ ही दिन पहले वापस आई एक 71 साल की महिला को संक्रमित पाया गया है । दुनियाभर में शुक्रवार को 1,00,000 से ज्यादा मामले सामने आए हैं । 



