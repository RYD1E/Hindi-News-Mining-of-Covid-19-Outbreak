1.कोरोना वायरस: कई राज्यों में स्कूल-कॉलेज समेत सभी शिक्षण संस्थान बंद, छात्रों को वापस लौटाया

नई दिल्‍ली, एजेंसी । कोरोना वायरस (कोविड-19) संक्रमण में तेजी से बढ़त को देखते हुए देश के कई राज्‍यों में स्‍कूलों को बंद करने का ऐलान कर दिया गया है । इस क्रम में राष्‍ट्रीय राजधानी दिल्‍ली (Delhi), उत्‍तराखंड (Uttrakhand), छत्‍तीसगढ़ (Chhattisgarh), ओडिशा, हरियाणा,  बिहार, उत्‍तर प्रदेश और मणिपुर ने गुरुवार को राज्‍यों में तमाम स्‍कूलों और कॉलेजों को एहतियातन बंद करने का ऐलान कर दिया । देश भर में इस वायरस के कारण संक्रमण की संख्‍या में इजाफे को देखते हुए यह फैसला लिया गया है ।

बिहार, उत्‍तर प्रदेश समेत कई राज्‍यों में शिक्षण संस्‍थान बंद
बिहार के मुख्यमंत्री नीतीश कुमार की अध्‍यक्षता में कोरोना वायरस को लेकर बैठक की गई । इसके बाद सरकार ने ऐलान किया कि 31 मार्च तक राज्य के सभी स्कूल बंद रहेंगे । उत्‍तर प्रदेश के मुख्‍यमंत्री योगी आदित्‍यनाथ ने ने भी 22 मार्च तक स्कूलों में छुट्टी घोषित की । उन्‍होंने कहा कि जिन स्‍कूलों में परिक्षाएं चल रही हैं उन्‍हें छोड़ शेष स्‍कूलों को बंद कराया जाए । उत्तराखंड स्कूल शिक्षा सचिव, आर. मीनाक्षी सुंदरम ने शुक्रवार को कहा, 'कोरोना वायरस को देखते हुए राज्य में 31 मार्च तक सभी स्कूल बंद रहेंगे । जिन शैक्षिक संस्थानों में परीक्षाएं चल रही हैं वो परीक्षा समाप्त होने तक खुले रहेंगे ।'

राजनंदगांव में स्‍कूल से वापस लौटे बच्‍चे

छत्‍तीसगढ़ के राजनंदगांव में शुक्रवार को स्‍कूल से छात्र-छात्राओं को वापस भेज दिया गया । प्रशासन द्वारा 31 मार्च तक यहां के सभी स्कूलों को बंद कर दिया गया है । स्कूलों में देर रात इसकी सूचना पहुंचने के कारण बच्चे सुबह स्कूल पहुंच गए थे । वहां उन्हें अवकाश की जानकारी मिली । उसके बाद बच्चे वापस घर लौट गए । ऐसा ज्यादातर स्कूलों में देखने को मिला ।

उत्‍तराखंड में भी बंद किए गए शिक्षण संस्‍थान

गुरुवार को दिल्‍ली सरकार द्वारा 31 मार्च तक स्‍कूलों, कॉलेजों और थिएटरों के बंद किए जाने की घोषणा के कुछ ही घंटों बाद उत्‍तराखंड सरकार ने भी स्‍कूलों को 31 मार्च तक बंद करने के आदेश दिए और केवल उन्‍हीं स्‍कूलों को छूट दी गई जिसमें बोर्ड परिक्षाएं चल रहीं हैं । दिल्‍ली के मुख्‍यमंत्री अरविंद केजरीवाल ने गुरुवार को ऐलान किया, ‘सभी सिनेमा हॉल 31 मार्च तक बंद रहेंगे । जिन स्‍कूलों में परीक्षाएं नहीं हो रहीं हैं उन स्‍कूलों को भी बंद कर दिया जाए । इसके अलावा कोरोना वायरस को दिल्‍ली सरकार ने महामारी घोषित कर दिया है ।

मणिपुर में 31 मार्च तक बंद है स्‍कूल

छत्‍तीसगढ़ में मुख्‍यमंत्री भूपेश बघेल ने चीफ सेक्रेटरी, हेल्‍थ सेक्रेटरी व अन्‍य वरिष्‍ठ अधिकारियों के साथ बैठक में फैसला लिया कि कोरोना वायरस को नियंत्रण में रखने के लिए राज्‍य के सभी स्‍कूलों और कॉलेजों को बंद करा दिया जाए । मणिपुर सरकार ने एक बयान जारी कर राज्‍य के स्‍कूलों को 31 मार्च तक बंद रखने का आदेश दिया ।

ओडिशा में भी शिक्षण संस्‍थान बंद

ओडिशा के मुख्‍यमंत्री नवीन पटनायक ने राज्‍य विधानसभा में ऐलान किया कि सभी शिक्षण संस्थान 31 मार्च तक बंद रहेंगे । केवल वे ही स्‍कूल खुले रहेंगे जिनमें परिक्षाएं ली जा रही हैं । इसके अलावा राज्‍य के तमाम सिनेमा हॉल, स्‍विमिंग पूल और जिम भी बंद रखे जाएंगे ।  

2.कोरोना वायरस: 13 राज्यों में 81 मरीजों की पुष्टि, जानें किस State में क्या बरते जा रहे एहतियात

नई दिल्ली, जेएनएन । भारत में अभी तक 13 राज्यों में कोरोना वायरस के मरीजों की संख्या बढ़कर 81 हो गई है । वहीं एक व्यक्ति की मौत भी हुई हैं । कर्नाटक में एक 76 वर्षीय व्यक्ति की इससे मुत्यु हो गई । स्वास्थ्य मंत्रालय के अनुसार शुक्रवार 13/03/2020 सुबह 10 बजे तक मरीजों की संख्या 75 थी । मंत्रालय के इस रिपोर्ट के अनुसार अभी तक एयरपोर्ट पर 11,14,025 लोगों की स्क्रीनिंग हुई है । बता दें कि तेजी से कोरोना वायरस के बढ़ते मामलों को देखते हुए राज्यों में इसके प्रसार को रोकने के लिए एहतियाती कदम उठाए जा रहे हैं ।

कोरोना के आज कर्नाटक और यूपी में एक-एक और मामलों की जानकारी सामने आई है । वहीं, मानेसर भारतीय सेना की मानेसर निगरानी केंद्र में 11 मार्च को इटली से लौटे एक व्यक्ति को कोराना वायरस से संक्रमित पाया गया है । वह पिछले 14 वर्षों से इटली के एक रेस्तरां में काम करता था ।


दिल्ली- 6 मामलों की पुष्टि, स्कूल, सिनेमाघर बंद

देश की राजधानी दिल्ली में अभी तक छह मामलों की पुष्टि हुई है । केजरीवाल सरकार ने स्कूल और सिनेमाघर को बंद करने के बाद निजी स्विमिंग पूल भी 31 मार्च तक बंद करने के निर्देश दिए हैं । इस पर तत्काल प्रभाव से अमल करने के लिए कहा गया है ।  

यूपी- 11 मामलों की पुष्टि, स्कूल-कॉलेज 22 तक बंद करने पर विचार 

कोरोना के कहर को लेकर सीएम योगी आदित्यनाथ ने स्वास्थ्य विभाग के शीर्ष अधिकारियों के साथ बैठक की । उत्तर प्रदेश में एक नए मामला सामने आने के बाद अब तक 11 लोगों में कोरोना वायरस की पुष्टि हुई है । इसमें एक विदेशी भी शामिल है । सीएम योगी आदित्यनाथ ने बैठक के दौरान कोरोना वायरस के संक्रमण के खतरे को देखते हुए प्रदेश में स्कूल-कॉलेज 22 मार्च तक बंद रहेंगे । यहां इसे महामारी घोषित कर दिया है । जारी परीक्षाएं जारी रहेंगी, लेकिन जिन परीक्षाओं को अभी तक शुरू नहीं किया गया है उन्हें स्थगित कर दिया गया है ।

इस बैठक में स्वास्थ्य मंत्री जय प्रताप सिंह भी मौजूद थे । इन सभी लोगों के टेस्ट पॉजिटिव निकले हैं । अब तक आगरा में सात, गाजियाबाद में दो, नोएडा और लखनऊ में एक-एक इससे प्रभावित हैं । सभी का इलाज चल रहा है । कोरोना वायरस से बचाव को लेकर वाराणसी में डीएलडब्लू सिनेमा हॉल अनिश्चित काल के लिए बंद कर दिया गया है । डीएलडब्ल्यू सिनेमा हॉल वाराणसी के डीरेका का परिसर में स्थित है । जो रेलवे कर्मचारियों के लिए संचालित होता है । 

बिहार- मॉनिटरिंग की व्यवस्था चुस्त-दुरुस्त करने की पहल

स्वास्थ्य विभाग ने कोरोना को लेकर मॉनिटरिंग की व्यवस्था को और चुस्त-दुरुस्त करने की पहल की है । राज्‍य के स्वास्थ्य मंत्री मंगल पांडेय ने बताया कि स्वास्थ्य विभाग ने प्रदेश के छह मेडिकल कॉलेज-अस्पतालों में निदेशक प्रमुखों को तैनात करते हुए उन्हें मॉनिटरिंग का दायित्व सौंपा है, जबकि नेपाल-बिहार सीमा के सात जिलों में सात अपर निदेशकों को तैनात किया गया है । इस बीच अभी तक राज्‍य में कोरोना के संदेह में 144 मरीजों को सर्विलांस पर लिया गया है । हालांकि, एक भी मामले में कोरोना की पुष्टि नहीं हुई है । इस बीच कोरोना के संदेह में एक जापानी पर्यटक को गया के मगध मेडिकल कॉलेज अस्पताल में भर्ती किया गया है । बिहार में भी 31 मार्च तक सभी स्कूल कॉलेज बंद करने के आदेश दिए गए हैं ।

झारखंड- इटली से लौटे आठ लोग रिम्‍स के आइसोलेशन वार्ड में भर्ती 

कोरोना वायरस के किसी मामले की पुष्टि अब तक नहीं हुई है । सीआरपीएफ के एक जवान में लक्षण देखे जाने के बाद शुक्रवार को कैंप खाली कराया गया है । इटली से लौटे आठ लोगों को रिम्‍स के आइसोलेशन वार्ड में भर्ती कराया गया है । सऊदी अरब और चीन से लौटे लोगों के सैंपल जांच के लिए कोलकाता भेजे गए हैं । अब जमशेदपुर के एमजीएम अस्‍पताल में ही कोरोना वायरस के जांच की व्‍यवस्‍था की जा रही है ।

छत्तीसगढ़- सभी कॉलेज, विश्वविद्यालय और स्कूल 31 मार्च तक बंद करने का आदेश

छत्तीसगढ़ के उच्च शिक्षा विभाग ने कोरोना वायरस को मद्देनजर राज्य के सभी कॉलेज और विश्वविद्यालय 31 मार्च तक बंद करने का आदेश दिया है । हालांकि, परीक्षा निर्धारित समय पर आयोजित की जाएगी । राज्य के सभी निजी और सरकारी स्कूल 31 मार्च तक बंद रहेंगे । कक्षा 10 और 12 की बोर्ड परीक्षाएं निर्धारित समय से होंगी । यहां अभी तक एक भी मामले की पुष्टि नहीं हुई है । 


उत्तराखंड : सभी स्कूल 31 मार्च तक बंद

उत्तराखंड में सभी स्कूल 31 मार्च तक बंद करने का आदेश दिया गया है । शैक्षिक संस्थान जहां परीक्षाएं चलने तक खुली रह सकती हैं । राज्य में अभी तक एक भी मामले की पुष्टि नहीं हुई है । 

ओडिशा- सभी शैक्षणिक संस्थान 31 मार्च तक बंद

ओडिशा में कोरोना वायरस के मद्देनजर सभी शैक्षणिक संस्थान 31 मार्च तक बंद रखने का आदेश दिया गया है । इस दौरान स्कूलों को परीक्षा कराने की अनुमति होगी । सिनेमा हॉल, स्विमिंग पूल और जिम भी 31 मार्च तक बंद रहेंगे । 

पंजाब में एक मामला

पंजाब में अभी तक कोरोना पॉजिटिव एक मरीज मिला है । पंजाब में सात मुल्कों चीन, ईरान, इटली, कोरिया, फ्रांस, स्पेन व जर्मनी से आने वाले यात्रियों को 14 दिन तक सरकारी मेहमान बनाकर रखा जाएगा । इन्हें घर भेजने के बजाय सरकारी मेडिकल कॉलेज स्थित नशा मुक्ति एवं पुनर्वास केंद्र में रखा जाएगा ।

इटली व स्विटजरलैंड से छुट्टी बिताकर आए दो आइएएस व दो आइपीएस को घर में रहने के आदेश दिए गए हैं । इन्हें 14 दिन तक निगरानी में रखा जाएगा । अटारी बाघा सीमा पर होने वाली रिट्रीट सेरेमनी में फिलहाल अगले आदेशों सैलानियों की एंट्री बंद है । कर्मचारियों को बायोमेट्रिक हाजिरी लगाने के लिए मना कर दिया गया है । वहीं, मोहाली में होने वाले सात आइपीएल मैच पर भी कोरोना का असर दिखेगा । मैच बिना दर्शकों के होंगे । अकाली दल ने बैशाखी तक अपने सभी सार्वजनिक कार्यक्रम रद कर दिए हैं । 

हरियाणा में महामारी घोषित

डब्ल्यूएचओ द्वारा कोरोना को महामारी घोषित किए जाने के बाद हरियाणा ने भी इस वायरस को महामारी घोषित कर दिया गया है । अब प्रदेश सरकार किसी भी व्यक्ति को 14 दिन के लिए अस्पताल की निगरानी में रख सकेगी । इसके लिए चाहे स्वास्थ्य विभाग को व्यक्ति पर दबाव ही क्यों न बनाना पड़े ।

प्रदेश में मेडिकल स्टाफ की छुट्टियां पहले ही रद की जा चुकी हैं । वहीं, राजनीतिक दल सार्वजनिक कार्यक्रम व रैलियां करने से बच रहे हैं । सरकारी विभागों में बायोमीट्रिक हाजिरी पर 31 मार्च तक रोक लगा दी गई है । कोरोना के कारण एचएयू के छात्रों व वैज्ञानिकों के विदेशी दौरे स्थगित हो गए हैं । राज्य में 15 मामलों की पुष्टि हुई है । सभी विदेशी हैं । मानेसर भारतीय सेना की मानेसर निगरानी केंद्र में 11 मार्च को इटली से लौटे एक पुरुष व्यक्ति को कोराना वायरस से संक्रमित पाया गया है । वह पिछले 14 वर्षों से इटली के एक रेस्तरां में काम करता था ।हरियाणा में 31 मार्च तक सभी कॉलेज और विश्वविद्यालय बंद रहेंगे ।

केरल- 17 मामलों की पुष्टि, विधानसभा का सत्र समय पहले ही खत्म

केरल में अभी तक 17 मामलों की पुष्टि हुई है । देशभर में सबसे ज्यादा मामले यहीं सामने आए हैं । इसके चलते केरल विधानसभा का 19 सत्र समय पहले ही खत्म हो गया । राज्य हाई अलर्ट पर है । राज्य सरकार के नवीनतम आंकड़ों के अनुसार, केरल में 3,910 लोग अपने घरों पर निगरानी में हैं, जबकि 270 अन्य विभिन्न अस्पतालों में भर्ती हैं ।

मुख्यमंत्री पिनराई विजयन के अनुसार, कोरोना वायरस के डर से निपटने के लिए सभी प्रयास किए जा रहे हैं । उन्होंने लोगों से स्वच्छता पर ध्यान रखने का आग्रह किया । स्वास्थ्य अधिकारियों द्वारा जारी दिशानिर्देशों का पालन करने की आवश्यकता पर जोर देते हुए उन्होंने कहा कि जो लोग कानून को हाथ में लेने की कोशिश करेंगे उनके खिलाफ सख्त कार्रवाई की जाएगी । 

कर्नाटक - एक की मौत, छह मामलों की पुष्टि

कर्नाटक में अभी तक कोरोना वायरस के अब-तक छह मामलों की पुष्टि हो गई है । छठे मामले की पुष्टि शुक्रवार दोरपहर में हुई । वहीं कलबुर्गी के एक 76 साल के मरीज की मौत भी हुई है । इसके परिवार वालों को निगरानी में रखा गया है । कोरोना वायरस से प्रभावित देशों से आने वाले लोगों को 14 दिनों तक घर में क्वॉरेंटाइन रहने का आदेश दिया गया है । इसे सख्ती से पालन करने का भी आदेश है । राज्य सरकार ने सभी स्वास्थ्य विभाग के कर्मचारियों की छुट्टी भी रद कर दी है और अगले निर्देश तक सभी सामान्य छुट्टियों पर काम करने का आदेश जारी किया है ।

महाराष्ट्र में 11 मामलों की पुष्टि

महाराष्ट्र में 11 मामलों की पुष्टि हुई है । मुख्यमंत्री उद्धव ठाकरे ने प्रशासन को विभिन्न संगठनों से अगले 15 से 20 दिनों में किसी भी सार्वजनिक या धार्मिक कार्यक्रम आयोजित करने से परहेज करने का निर्देश दिया । मुख्यमंत्री कार्यालय द्वारा जारी एक सलाह में कहा गया है कि टूर ऑपरेटरों को नए विदेशी टूर बुक नहीं करने और राज्य प्रशासन को उन भारतीयों की जानकारी प्रदान करने के लिए कहा गया है जो अभी भी विदेश में हैं ।

3.इंसानी शरीर में छिपने के लिए खुद में लगातार बदलाव कर रहा कोरोना वायरस

गार्जियन के अनुसार स्पाइक (एस) प्रोटीन से संबंधित दो बड़े बदलाव देखे गए हैं । इनमें से एक बदलाव ने इटली में कहर बरपाया था । अब वैज्ञानिक चेतावनी दे रहे हैं कि कोरोना वायरस बहुत बड़ा छलिया है और उसे इंसानी शरीर बहुत रास आ रहा है । वह खुद को इंसानी शरीर में आराम से छिपने के साथ उसमें बदलाव कर रहा है । ऐसे में किसी भी वैक्सीन के कारण कोरोना के जीनोम सीक्वेंस में आने वाले बदलाव पर कड़ी नजर रखनी होगी ।

ताकतवर स्पाइक को करना होगा कमजोर : वैक्सीन बनाने के लिए दुनियाभर में वैज्ञानिक कोरोना के जीनोम सीक्वेंस पर नजर बनाए हुए हैं । उनकी नजर उसके एस प्रोटीन पर टिकी हुई है । अपने ताकतवर स्पाइक के कारण ही वह इंसानी शरीर से बेहतरीन तरीके से चिपक जाता है । गार्जियन के अनुसार कोरोना वायरस की ही फैमिली के कारण 2002 में सार्स फैला था लेकिन, उसके स्पाइक इतने ताकतवर नहीं थे । ऐसे में वैज्ञानिक कोविड-19 की इसी ताकत को खत्म कर देना चाहते हैं, जिसके बाद वह बहुत मामूली वायरस बन जाएगा ।

अब तक नहीं बदला है मूल स्वरूप : कोरोना वायरस हर देश और परिस्थिति में खुद में कुछ बदलाव कर रहा है । भारत में ही अब तक 52 सीक्वेंस कोरोना के जीनोम में पहचाने जा चुके हैं । इसी तरह अन्य देशों में हजारों छोटे-छोटे बदलाव इसके जीनोम सीक्वेंस में हो चुके हैं । हालांकि चीन से निकलकर दुनिया के 202 देशों में फैल चुके कोविड-19 के वायरस का मूलस्वरूप अब भी वही है । वैज्ञानिकों को अंदेशा है कि जीनोम सीक्वेंस की संख्या दस हजार के पार भी जा सकती है ।

क्या है जीनोम सीक्वेंस : कोरोना वायरस 29,903 न्यूक्लियोडाइट्स (जैविक पदार्थ) या न्यूक्लियस बेस से बना है । कोरोना के बाहर फ्नल की तरीके के सेंसर हैं, जिन्हें स्पाइक (एस) प्रोटीन कहते हैं । यह उसका मूल ढांचा है, अंदर वह लगातार बदलाव कर रहा है । इसको ऐसे समझ लीजिए कि 29000 से अधिक ईंटों से मिलकर एक घर बना है, कोई भी इसे कई तरह से बना सकता है । बस उसका मूल ढांचा बाहर से एक जैसा है । अंदर उसके बहुत से बदलाव हो सकते हैं । कोरोना अपने बिल्डिंग ब्लॉक्स (न्यूक्लियोडाइट्स) में बदलाव कर रहा है । इन्हें रखने के तरीके को बदलता है । इसी बदलाव को जीनोम सीक्वेंस कहते हैं ।

खुद को तेजी से बदल रहा है : लंदन स्कूल ऑफ हाइजीन एंड ट्रोपिकल मेडिसिन ने कहा है कि म्यूटेशन के कारण कोरोना की विशेषता में आए बदलाव पर अभी अध्ययन किया जा रहा है । लेकिन यह पक्की बात है कि हर म्यूटेशन ने इसे फैलने में मदद की है । प्रमुख शोधकर्ता प्रो. मार्टिन हिबार्ड का कहना है कि हमें दुनियाभर में कोरोना पर कड़ी नजर रखनी होगी, क्योंकि शोध बता रहा है कि यह खुद में तेजी से बदलाव कर रहा है ।

दो बड़े म्युटेशन पर है निगाह : कोरोना में दो बड़े म्युटेशन अब तक हुए हैं । दोनों ही एस प्रोटीन से संबंधित हैं । एस प्रोटीन की वजह से ही कोरोना इंसान की कोशिका के एसीई2 और टीएमपीआरएसएस2 प्रोटीन से चिपक जाते हैं । एसीई2 को ज्यादा आसानी से कोरोना निशाना बनाता है । इसी कड़ी को वैज्ञानिक तोड़ना चाहते हैं । एस प्रोटीन में हुए एक बदलाव को 788 जीनोम सीक्वेंस में देखा गया, जबकि दूसरे म्यूटेशन को 32 जीनोम सीक्वेंस में देखा गया ।मिल रही है चेतावनी : प्रो. मार्टिन हिबार्ड कहते हैं कि लोग वैक्सीन और इसके इलाज का पता लगाने की कोशिशों में जुटे हैं । सभी को पता है कि इसके एस प्रोटीन को निशाना बनाना है, क्योंकि यह बेहतरीन लक्ष्य है । हालांकि हमें बहुत सचेत रहना होगा कि वैक्सीन या फिर दवाओं के ट्रायल के दौरान कहीं इसमें कोई म्युटेशन न हो जाए ।

ये बदलाव (अभी तक नोटिस किए जाए चुके) बहुत महत्वपूर्ण नहीं हैं । लेकिन यह हमें चेतावनी दे रहे हैं । भविष्य में होने वाले म्युटेशन खतरनाक हो सकते हैं । हमें अपना निगरानी तंत्र मजबूत करना होगा, ताकि किसी वैक्सीन या दवा के ट्रायल के दौरान कोई म्युटेशन न हो जाए ।


























