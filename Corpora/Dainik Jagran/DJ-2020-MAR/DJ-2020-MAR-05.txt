1.कैलिफोर्निया में पहली मौत, अमेरिका में मौत का आंकड़ा दस के पार
लॉस एंजिल्‍स, आइएएनएस । कैलिफोर्निया में कोरोना वायरस के कारण हुई पहली मौत के साथ ही अमेरिका में अब तक इस मामले में कुल मौत का आंकड़ा 11 पर पहुंच गया है । यहां अब तक इस वायरस के चपेट में कुल 154 मामलों की पुष्‍टि की गई है । यह जानकारी अधिकारियों ने दी । प्‍लेसर काउंटी के अस्‍पताल में अलग रखे गए इस मरीज की मौत बुधवार को हो गई । यह जानकारी शिन्‍हुआ न्‍यूज एजेंसी की ओर से दी गई । मंगलवार को यह मरीज जांच में पॉजिटीव पाया गया था । बीते 11-12 फरवरी को पीड़ित संक्रमित हुआ था ।

कैलिफोर्निया (California) में एक मरीज की मौत के बाद यहां इमरजेंसी लागू कर दिया गया । इससे पहले वाशिंगटन और फ्लोरिडा में इमरजेंसी लागू की गई थी । 71 वर्षीय मरीज की मौत के साथ ही अमेरिका में अब संक्रमण का आंकड़ा 11 पहुंच गया है । उसने पिछले माह प्रिंस क्रूज पर यात्रा की थी । बता दें कि मरने वालों में से दस मामले वाशिंगटन के हैं । अमेरिका के सिएटल स्थित किंग काउंटी में कोरोना से पहली मौत दो दिन पहले हुई । यह इलाका घनी आबादी वाला है जहां करीब 7 लाख की जनसंख्‍या है ।दुनिया के 80 देशों तक फैले कोरोना वायरस के 92,000 से अधिक मामलों की पुष्‍टि की जा चुकी है । इनमें से 80,000 से अधिक मामले चीन के हैं । चीन के बाद सबसे अधिक मामले दक्षिण कोरिया में पाए गए । इस संक्रमण के कारण इटली में मरने वालों का आंकड़ा बुधवार को 100 के पार पहुंच गया । भारत में भी आज कोरोनवायरस के कुल मामलों का आंकड़ा 30 पर पहुंच गया । कोरोना वायरस की चपेट में आए दुनिया के लगभग 80 देशों में कुल 3,123 लोगों की मौत हो चुकी है । वहीं इससे संक्रमित लोगों की संख्‍या 91,783 से भी अधिक है । इटली में इस वायरस के कारण सौ से भी ज्‍यादा मौत हो गई है ।

2. यूनिसेफ ने भी ट्वीट किया कोरोनावायरस से लड़ने के लिए बनाया गया टिकटॉक वीडियो

नई दिल्ली । कोरोनावायरस से बचाव के लिए दुनियाभर के डॉक्टरों और रिसर्चरों की टीम लगी हुई है । इस वायरस से अब तक चीन को सबसे अधिक नुकसान हो चुका है । अब इसके बाद इस वायरस ने दूसरे देशों में रहने वालों को भी संक्रमित करना शुरू कर दिया है । इनकी संख्या लगातार बढ़ती जा रही है । इसी बीच वियतनाम के दो लड़कों ने एक टिकटॉक वीडियो बनाया है । जिसमें कोरोना से बचाव के लिए स्टाइल में एक वियतनामी लड़के को हैंडवास डांस करते हुए दिखाया गया है ।

वैज्ञानिक और शोधकर्ता भी कोरोनावायरस से बचाव के लिए बेहतर तरीके से हाथ थोने का महत्व बता रहे हैं । इसी को फोकस करते हुए वियतनाम के लड़कों ने ये वीडियो बनाया है । ये वीडियो इन दिनों सोशल मीडिया पर खासा वायरल हो गया है । वीडियो को देखते हुए यूनिसेफ ने अब इस वीडियो को ट्वीट किया है । इसके बाद इस वीडियो को अब तक हजारों बार देखा जा चुका है । इसको देखने का सिलसिला लगातार जारी है । 

यूएन इंटरनेशनल चिल्ड्रन इमरजेंसी फंड (यूनिसेफ) द्वारा ट्वीट किया गया यह टिकटॉक वीडियो सोशल मीडिया के लगातार बना हुआ है । इस वीडियो में यह दिखाने की कोशिश की गई है कि किसी को कोरोनोवायरस से बचाने के लिए अपने हाथों को कैसे धोना चाहिए ।

यूनिसेफ ने ट्विटर पर वीडियो को साझा किया । साथ ही ये भी लिखा है कि हम वियतनामी डांसर क्वांग अफेंग के इस हैंडवॉशिंग डांस को बहुत पसंद करते हैं । अपने हाथों को साबुन और पानी से धोना । कोरोनोवायरस से खुद को बचाने के लिए पहला कदम है ।

वीडियो को 68,000 से अधिक बार देखा जा चुका है, इसी के साथ इस वीडियो को अब तक हजारों लाइक्स मिले हैं । वीडियो को देखने के बाद हजारों लोग इस पर कमेंट भी कर रहे हैं । कोई लिख रहा है कि ये अपने आप को पापूलर करने का तरीका है तो कोई लिख रहा है कि मैं इसे प्यार करता हूं । यह लोगों को चेतावनी देने के लिए अच्छा है कि वायरस से खुद को कैसे बचाया जाए । साझा करने के लिए धन्यवाद! । एक यूजर ने लिखा है कि ये एक महान प्रयास है । डांस के माध्यम से बचाव का संदेश देना अपने आप में अनूठा है ।  

चीन में कमजोर पड़ रहा है कोरोना का कहर, नए मामलों और मरने वालों की संख्या में आई तेज गिरावट

नीलू रंजन, नई दिल्ली । चीन से आ रहे आंकड़े कोरोना के कहर के कमजोर होने का संकेत दे रहे हैं, लेकिन दूसरे देशों में इसका तेजी से फैलाव नई चिंता का सबब बन गया है । पिछले 15 दिनों में चीन में न सिर्फ कोरोना से ग्रसित नए मरीजों और इससे होने वाली मौतों की संख्या में लगातार गिरावट आई है, बल्कि 50 हजार से अधिक लोग पूरी तरह ठीक भी हो चुके हैं । वहीं इरान, इटली, दक्षिण कोरिया जैसे देशों में पिछले एक हफ्ते में यह तेजी से फैल रहा है ।

12 फरवरी को चरम पर था कोरोना वायरस का कहर

चीन से मिल रहे आंकड़ों के मुताबिक कोरोना वायरस के कहर का चरम 12 फरवरी को देखा गया था । इस दिन 14,153 नए केस दर्ज किये गए थे । इसके बाद इसमें लगातार कमी आ रही है । चार मार्च को चीन में केवल 139 नए मरीज ही कोरोना वायरस से ग्रसित पाए गए । समस्या यह है कि चीन में जहां कोरोना वायरस से ग्रसित मरीजों की संख्या में तेजी से कमी आई है, वहीं पिछले एक हफ्ते में चीन के बाहर इसमें बेतहाशा बढ़ोतरी देखी गई है । 16 फरवरी तक चीन के बाहर एक दिन के भीतर कोरोना वायरस ग्रसित होने वाले मरीजों की संख्या सौ से नीचे बनी हुई थी । लेकिन 17 फरवरी को यह आंकड़ा सौ से पार कर गया । यही नहीं, 22 फरवरी को तीन सौ, 28 फरवरी के बाद एक हजार और तीन मार्च से दो हजार से अधिक नए मरीज हर दिन सामने आने लगे । लेकिन अभी भी यह चीन के चरम से काफी कम है ।

पूरी दुनिया में कोरोना से करीब एक लाख लोग ग्रसित

इसके साथ ही कोरोना वायरस की मारक क्षमता का मिथक भी इस बीच टूट गया है । ताजा आंकड़ों के मुताबिक पूरी दुनिया में कुल 94, 534 लोग ग्रसित हो चुके हैं । लेकिन इसका दूसरा पहलू यह भी है कि अभी तक 53,524 लोग ठीक भी हो चुके हैं । इसके मुताबिक चार मार्च को पूरी दुनिया में केवल 38,508 लोग ही इस वायरस से ग्रसित थे, जिनका इलाज चल रहा है । जबकि 17 फरवरी को कुल 58,747 लोग इससे ग्रसित थे । जाहिर है पूरी दुनिया में जितने लोग इससे ग्रसित हैं, उससे बहुत ज्यादा लोग ठीक हो चुके हैं । 18 फरवरी को ही कोरोना से ग्रसित नए मरीजों और उससे ठीक होने वालों संख्या बराबर हो गई थी और उसके बाद ठीक होने वालों की संख्या में लगातार बढ़ोतरी हो रही है ।

ध्यान देने की बात यह भी है कि चीन के बाहर भी कोरोना से ग्रसित तीन-चौथाई से अधिक मरीज दक्षिण कोरिया, ईरान और इटली में सीमित है । इनमें 6,088 मामले दक्षिण कोरिया, 3513 मामले ईरान और 3089 मामले इटली के हैं । बाकि किसी भी देश में इस ग्रसित व्यक्तियों की संख्या एक हजार तक नहीं पहुंची है ।














