1.दुनिया के 122 देशों में फैला कोरोना वायरस, इन 10 देशों में हुई सबसे ज्याद मौत

नई दिल्ली, रॉयटर्स । चीन के वुहान शहर से फैला कोरोना वायरस (COVID 19) अब तक दुनिया के 122 देशों में पहुंच चुका है । दुनियाभर में करीब एक लाख 26 हजार लोगों में वायरस की पुष्टि हुई है और 4600 से ज्यादा लोगों की जान जा चुकी है । विश्व स्वास्थ्य संगठन (WHO) ने कोरोना वायरस को वैश्विक महामारी घोषित कर दिया है । संगठन ने इसके खतरनाक स्तर पर प्रसार और गंभीरता और इसे रोक पाने में असमर्थता पर गंभीर चिंता जताई है ।
चीन के बाद जानलेवा कोरोना वायरस के प्रकोप से सबसे ज्यादा प्रभावित इटली में अब तक 827 मरीजों की मौत हो चुकी है । वायरस संक्रमित लोगों का आंकड़ा भी 12 हजार के पार पहुंच गया है । वायरस के प्रकोप पर अंकुश लगाने के लिए छह करोड़ की आबादी वाले इस यूरोपीय देश में राष्ट्रव्यापी पाबंदियां लगाई गई हैं । सभी खेल आयोजनों को रद करने के साथ ही स्कूलों, विश्वविद्यालयों, सिनेमाघर और संग्रहालयों को बंद कर दिया गया है ।

कोरोना वायरस से 10 सबसे ज्यादा प्रभावित देश

देश - मौत - संक्रमित

चीन - 3169 - 80,778

इटली - 827 - 12,462

ईरान - 354 - 9,000

दक्षिण कोरिया - 61 - 7755

स्पेन - 55 - 2277

फ्रांस - 48 - 2281

अमेरिका - 38 - 1281

जापान - 17 - 1335

यूनाइटेड किंगडम - 8 - 456

इराक - 7 - 67


2.कनाडा से लौटी मह‍िला में म‍िला वायरस; यूपी में कुल दस मरीजों में पुष्‍ट‍ि

लखनऊ, जेएनएन ।  यूपी में अभी तक कुल दस मरीजों में कोरोना वायरस पाया गया है । सोमवार को नोएडा में एक गाइड में कोरोना वायरस की पुष्टि हुई थी । यह गाइड इटली से भारत घूमने आए एक दल के संपर्क में था । वहीं बुधवार को 10 संदिग्ध मरीजों को अलग-अलग अस्पताल में भर्ती करवाया गया । वहीं राजधानी लखनऊ में कोरोना वायरस पीड़ि‍त पहली महिला मरीज केजीएमयू भर्ती की गई है । 

अभी तक यूपी में कुल दस मरीजों में कोरोना वायरस पाया गया है । इसमें सबसे ज्यादा सात मरीज आगरा के हैं । एक-एक गाजियाबाद, नोएडा और लखनऊ का है । अब तक कुल जिन 554 मरीजों के नमूने जांच के लिए भेजे जा चुके हैं और इसमें से 469 मरीजों की जांच रिपोर्ट निगेटिव आई है और 77 की रिपोर्ट आना बाकी है । उधर बुधवार को दस संदिग्ध मरीजों को अलग-अलग अस्पताल में भर्ती करवाया गया । इसमें तीन आगरा, एक नोएडा के अस्पताल व छह दिल्ली स्थित सफदरगंज अस्पताल में भर्ती करवाए गए हैं । संक्रामक रोग विभाग के संयुक्त निदेशक डॉ. विकासेन्दु अग्रवाल ने बताया कि कोरोना वायरस से बचाव के लिए सभी जरूरी उपाए किए जा रहे हैं । आगरा में 40 स्वास्थ्य अधिकारियों की टीम बचाव व राहत कार्य में जुटी है ।

740 नए संदिग्ध मरीज चिह्नित

बुधवार को यूपी में चीन सहित 12 देशों की यात्रा से वापस आए 740 नए मरीजों को चिह्नित किया गया । इन्हें जिला सर्विलांस यूनिट की निगरानी में रहने के निर्देश दिए गए हैं । ज्यादातर को होम आइसोलेशन (सुरक्षित ढंग से घर में रखा गया) में रखा गया है ।

अब तक 12 लाख से अधिक लोगों की स्क्रीनिंग

यूपी में नेपाल बार्डर से सटे जिलों में खास चौकसी बरती जा रही है । बिना स्क्रीनिंग किसी व्यक्ति को यूपी में प्रवेश नहीं दिया जा रहा । अब तक 12 लाख से अधिक लोगों की स्क्रीनिंग की जा चुकी है ।

एयरपोर्ट पर 15903 की स्क्रीनिंग

यूपी के एयरपोर्ट पर विशेष चिकित्सक दल व एंबुलेंस की व्यवस्था की गई है । अभी तक 15903 लोगों की स्क्रीनिंग एयरपोर्ट पर की गई ।

इटली, ईरान व साउथ कोरिया से आए लोग करें संपर्क

स्वास्थ्य विभाग की ओर से 22 फरवरी के बाद इटली, ईरान और साउथ कोरिया की यात्रा से लौटे लोगों या इन देशों से आए विदेशी मेहमानों से विशेष अपील की गई है कि वह तत्काल कंट्रोल रूम से और जिला सर्विलांस यूनिट से संपर्क करें ताकि कोरोना वायरस को फैलने से रोका जा सके । कंट्रोल रूम के हेल्प लाइन नंबर 1800-180-5145 से संपर्क करने के निर्देश दिए गए हैं ।

लखनऊ में कोरोना पीडि़त पहली मरीज

राजधानी लखनऊ में कोरोना वायरस पीडि़त पहली महिला मरीज केजीएमयू भर्ती की गई है । स्वास्थ्य विभाग के एक अधिकारी ने बताया कि पीडि़त महिला बाहर से लखनऊ पहुंची थी । केजीएमयू के बीएसएल थ्री लैब की जांच में कोरोना वायरस की पुष्टि हुई । बुधवार को उसे आइसोलेट किया गया । लखनऊ में कोरोना का यह पहला मामला है । महिला के साथ जांच कराने उनके पति भी आए थे । दोनों की जांच के बाद पता चला कि सिर्फ महिला की रिपोर्ट पॉजिटिव है । पेशे से डॉक्टर यह महिला लखनऊ की मूल निवासी हैैं । हालांकि लंबे समय से कनाडा में रह रही हैं । गले में खराश की शिकायत के बाद वह पति के साथ केजीएमयू जांच कराने पहुंची थीं ।









