 कोरोना वायरस के बारे में आशंकाओं के समाधान के लिए जारी किए फोन नंबर और ईमेल

नई दिल्ली,एजेंसियां । जर्मनी में कोरोना वायरस के मरीजों की संख्या 157 से बढ़कर 188 हो गई है । देश ने 31 नए मामलों की जानकारी दी । हालांकि, अभी तक देश ने वायरस के संक्रमण से मौत की जानकारी नहीं दी है ।  इससे पहले भारत में दो और कोरोना वायरस के मामले सामने आने के बाद पीएम मोदी ने ट्वीट करके कहा कि किसी को भी डरने की जरूरत नहीं है । हमें साथ काम करने की जरूरत है । अपनी बचाव के लिए छोटे मगर महत्वपूर्ण कदम उठाए । कोरोना वायरस को रोकने को लेकर तैयारियों के संबंध में व्यापक समीक्षा की । अलग-अलग मंत्रालय और राज्य मिलकर काम कर रहे हैं । भारत में आने वाले लोगों की स्क्रीनिंग से लेकर शीघ्र चिकित्सा सुविधा मुहैया कराई जा रही है ।

बता दें कि भारत सरकार के अनुसार कोरोना वायरस का मामला देश में बढ़ सकता है । आगरा में 6 लोग संदिग्ध पाए गए हैं । समाचार एजेंसी एएनआइ के अनुसार ये लोग दिल्ली में सोमवार को संक्रमित पाए गए व्यक्ति के संपर्क में थे । इन्हें आइसोलेशन में रखा गया है । नमूनों को पुष्टि के लिए नेशनल इंस्टीट्यूट ऑफ वायरोलॉजी भेजा जा रहा है ।



कोरोना वायरस न्यूज लाइव अपडेट:

- डीजीसीए ने कोरोना वायरस के खतरे को देखते हुए सभी एयरलाइन्स और उसके क्रू मेंबर्स के लिए गाइडलाइंस जारी की ।

- सरकारी सूत्रों के अनुसार दक्षिणी दिल्ली के एक होटल में रह रहे 3 भारतीय और 21 इटली के नागरिकों को आईटीबीपी कैंप में जांच के लिए शिफ्ट किया गया । कल सभी के टेस्ट का रिजल्ट आएगा । इटली के 8 पुरुष और 13 महिलाएं और उनके गाइड, ड्राइवर और हेल्पर को आईटीबीपी कैंप में शिफ्ट किया गया ।

- कोरोना वायरस के खतरे के चलते अखिल भारतीय फुटबॉल संघ (AIFF) ने अंडर 16 नेशनल टीम का तजाकिस्तान दौरा रद्द किया ।

- कोरोना वायरस के लक्षण सामने आने पर नजदीकी स्वास्थ्य केंद्र को सूचना दें । स्वास्थ्य मंत्रालय के 24 घंटे चलने वाले कंट्रोल रूम के फोन नंबर 011-23978046 या ईमेल पते ncov2019@gmail.com के जरिए भी अपनी आशंकाओं का समाधान कर सकते हैं ।

- भारत सरकार ने कोरोना वायरस के खतरे को देखते हुए 26 दवाओं के एक्सपोर्ट पर रोक लगाई दी है । इससे पहले भी कुछ उपकरणों के निर्यात पर रोक लगी थी । भारत दुनियाभर में 20 फीसदी दवाओं का निर्यात करता है । जानकारी के मुताबिक जिन दवाओं का निर्यात रोका गया है, उसमें पैरासिटामोल भी शामिल है ।

- भारत ने चार देशों के वीजा को निलंबित किया । इटली, ईरान, दक्षिण कोरिया, जापान के नागरिकों को 3 मार्च को या उससे पहले जारी किए गए वीजा / ई-वीजा, जिन्होंने भारत में प्रवेश नहीं किया है, उन सभी के वीजा को निलंबित कर दिया गया है ।

- यूपी सरकार ने बयान जारी कर कहा है कि कोरोना वायरस के 6 संदिग्ध केस पाए गए हैं, सभी संदिग्धों को दिल्ली के सफदरजंग अस्पताल में भर्ती कराया गया है । संदिग्धों को सैंपल को पुणे स्थित नैशनल इंस्टिट्यूट ऑफ वायरोलॉजी भेजा गया है । 


- सरकारी सूत्रों के अनुसार, कोरोना वायरस के खतरे को देखते हुए नेवी के 'मिलन' नाम के बहुपक्षीय अभ्यास को टाला जा सकता है । 18 मार्च से विशाखापतनम में अभ्यास होना था । सरकार ने सेना, नेवी और वायुसेना को कोरोना वायरस के खतरे को देखते हुए लगभग 2500 संदिग्धों को विशेष निगरानी में रखने के लिए तैयार रहने को कहा है ।

- एयर लाइन इंडिगो ने बयान जारी कर कहा है कि हैदराबाद में कोरोना वायरस के पीड़ित पाए गए शख्स ने दुबई से बेंगलुरु के बीच इंडिगो के विमान 6E 96 से 20 फरवरी को यात्रा की थी । उस विमान के 4 केबिन क्रू को घर में ही विशेष निगरानी में रखा गया है । 


- मनीष सिसोदिया ने कहा कि 3.5 लाख एन 95 मास्क की व्यवस्था की गई है । हमारे पास कोरोनो वायरस रोगियों के उपचार के लिए 8,000 से अधिक सेपरेशन किट है । हम उन लोगों के संपर्क में आने की कोशिश कर रहे हैं जो संक्रमित हो सकते हैं या कोरोना वायरस संक्रमित व्यक्ति के संपर्क में थे । नोएडा और दिल्ली का जो मामला बताया जा रहा है, उसमें पीड़ित शख्स एक ही है ।

- दिल्‍ली के उपमुख्‍यमंत्री मनीष सिसोदिया ने कहा कि COVID-19 एक नया संक्रमण है, लेकिन इससे घबराने की जरूरत नहीं है । मुख्‍यमंत्री को दिल्‍ली में एक कोरोना वायरस के पॉजीटिव केस के बारे में सूचना दी गई थी । 25 अस्‍पतालों में आइसोलेशन वार्ड बनाने की प्रक्रिया जारी है । हमें व्यक्तिगत स्वच्छता का ध्यान रखना होगा और अपने हाथ धोने की आदत विकसित करनी होगी । 


दिल्‍ली में कोरोना की दस्‍तक के बाद सरकार अलर्ट, कहा- घबराएं नहीं, बस सावधानी बरतें

- मंगलवार को दिल्‍ली के हयात रिजेंसी ने बयान जारी कर कहा है कि सरकारी अधिकारियों ने हाल में पुष्टि की है कि 28 फरवरी को होटल के ला पिज्‍जा रेस्तरां में भोजन करने वाले एक व्यक्ति को COVID -19 का पता चला है । 28 फरवरी को रेस्तरां में मौजूद सभी सहयोगियों को 14 दिनों के लिए खुद ही अस्‍पताल के अलग कमरे में रहने को कहा गया है ।

- ईरान में कोरोना वायरस के कारण मरने वालों की संख्‍या बढ़कर 77 हुई । मंगलवार को कोरोना के मरने वालों की संख्‍या 11 रही । । 

नोएडा में दो स्कूल बंद

कोरोना वायरस का असर भारत पर भी दिख रहा है । नोएडा के सेक्टर-135 स्थित श्री राम मिलेनियम स्कूल में 5 बच्चों के सैंपल लिए गए हैं । वहीं, स्वास्थ्य विभाग की टीम द्वारा पूरे स्कूल को सैनिटाइज किया जा रहा है । एहतियात के तहत इस स्कूल को बंद भी कर दिया गया है । समाचार एजेंसी पीटीआइ के मुताबिक, कोरोना वायरस के कहर को देखते हुए इस स्कूल समेत नोएडा के दो प्राइवेट स्कूल बंद कर दिए गए हैं ।

गौतम बुद्ध नगर के मुख्य चिकित्सा अधिकारी अनुराग भार्गव ने कहा कि COVID-19 संक्रमित एक व्यक्ति के संपर्क में एक पार्टी के दौरान स्कूल बच्चे आए । प्रशासन ने स्कूल को बंद करने का आदेश दिया है । संक्रमित व्यक्ति को अस्पताल में भर्ती करवाया गया है । हम उस स्कूल बस की भी सफाई कर रहे हैं जिसमें बच्चों ने यात्रा की थी ।

अमेरिका में छह की मौत, दस लाख की होगी जांच

अमेरिका में भी कोरोना वायरस तेजी से फैल रहा है । देश में छह मरीजों की मौत के बाद संक्रमण की रोकथाम के लिए बड़े पैमाने पर लोगों की जांच की तैयारी की गई है । ट्रंप प्रशासन ने सोमवार को कहा कि वायरस को लेकर इस हफ्ते के आखिर तक करीब दस लाख लोगों की जांच की जा सकती है । अमेरिका में करीब 100 लोग कोरोना से संक्रमित पाए गए हैं ।

स्वास्थ्य मंत्रालय की राजस्थान स्वास्थ्य विभाग के अधिकारियों के साथ बैठक 

केंद्रीय स्वास्थ्य मंत्रालय ने कोरोना वायरस को लेकर राजस्थान स्वास्थ्य विभाग के अधिकारियों के साथ बैठक की । एक अधिकारी ने बताया कि होटल जहां इटली से आया पर्यटक रुका हुआ था, उसे सैनिटाइज किया जा रहा है । जो लोग संक्रमित व्यक्ति के संपर्क में आए, उनके नमूने लिए गए हैं ।

भारत में सोमवार को दो मामलों की पुष्टि

भारत में सोमवार को दो मामलों की पुष्टि हुई । इसमें एक मामला दिल्ली में सामने आया । यह शख्स हाल में ही इटली से लौटा था । वहीं, एक मामला तेलंगाना में सामने आया था । यह व्यक्ति दुबई से लौटा था । इससे पहले केरल में तीन मामले सामने आए थे । तीनों को अस्पताल से छुट्टी दे दी गई है । वहीं लखनऊ एयरपोर्ट पर एक संदिग्ध मरीज मिला है । वह सऊदी से लौटा है ।

ईरान में 1500 से अधिक मामलों की पुष्टि, 34 भारतीय फंसे

ईरान में कोरोना वायरस के मामले तेजी से बढ़ रहे हैं । इसी बीच यह जानकारी सामने आई है कि महाराष्ट्र के कोल्हापुर के 34 लोग यहां फंसे हुए हैं । एनसीपी नेता सुप्रिया सुले ने इसकी जानकारी दी है । उन्होंने विदेश मंत्री एस जयशंकर से उनकी सुरक्षित वापसी के लिए आग्रह किया है । उन्होंने ट्विटर पर इन व्यक्तियों के नाम और पासपोर्ट का विवरण भी साझा किया । बता दें कि ईरान में सोमवार को 523 नए मामले सामने आए, यहां मरीजों की संख्या 1,501 हो गई है । वहीं 66 लोगों की मौत भी हो गई है । 

सऊदी अरब  में पहले मामसे की पुष्टि

ईरान में कोरोना वायरय से संक्रमित लोगों की संख्या में तेजी से बढ़ोतरी के बीच खाड़ी देशों में खतरा बढ़ गया है । इसी बीच सऊदी अरब ने सोमवार को देश में कोरोना वायरस से संक्रमण के पहले मामले की पुष्टि की । देश तीन महीने से अधिक समय तक वायरस से मुक्त रहा था । चीन से बाहर 66 देशों में वायरस फैल गया है । समाचार एजेंसी एएनआइ के अनुसार पीड़ित ने ईरान की यात्रा की थी ।


पाकिस्तान में पांच लोग संक्रमित

पाकिस्तान ने मंगलवार को कोरोना वायरस के एक और मामले की सूचना दी । यहां मरीजों की संख्या कुल पांच हो गई है । पिछले हफ्ते देश में पहला मामला सामने आया था । समाचार एजेंसी रॉयटर्स ने स्थानीय जियो टेलीविज़न के हवाले से बताया कि रोगी गिलगित बाल्टिस्तान के उत्तरी पहाड़ी क्षेत्र की एक 45 वर्षीय महिला है, जो कुछ दिनों पहले ईरान से आई थी । उसका इलाज गिलगिट के एक अस्पताल में चल रहा है । पाकिस्तान में अब तक समाने आए अधिकांश मामले ईरान से लौटे लोगों के हैं । पहला मामला सामने आने के बाद सोमवार को कराची में सभी शैक्षणिक संस्थानों को बंद कर दिए गए हैं । चीन के बाहर 64 देशों में 8,774 मामले सामने आए हैं ।

दक्षिण कोरिया में कोरोना वायरस के अब-तक 5,000 मामले 

दक्षिण कोरिया में कोरोना वायरस के अब-तक 5,000 मामले सामने आए हैं । समाचार एजेंसी एएफपी के अनुसार देश ने 477 नए मामलों की सूचना दी । इसके अलावा दो और लोगों की मौत की भी खबर है । यहां अभी तक 28 लोगों की मौत हो गई है । बता दें कि चीन के बाद सबसे ज्यादा प्रकोप दक्षिण कोरिया में ही देखने को मिला है ।   

अमेरिका में मरने वालों की संख्या बढ़कर छह हो गई

कोरोना वायरस से सोमवार को अमेरिका में मरने वालों की संख्या बढ़कर छह हो गई । छह में से पांच मौतें किंग काउंटी में हुई है । जबकि, एक व्यक्ति की मौत स्नोहोमिश काउंटी में हुई है ।विश्व स्वास्थ्य संगठन (WHO) के अनुसार पिछले 24 घंटों में चीन के बाहर कोरोना वायरस के 1,500 से अधिक नए मामले सामने आए हैं । इस बीच, चीन के बाहर मरने वालों की संख्या 128 हो गई है । डब्ल्यूएचओ की ताजा रिपोर्ट के अनुसार चीन के बाहर मरीजों की संख्या 64 देशों में 8,774 हो गई है । 

चीन में  2,943  लोगों की मौत

चीन में कोरोना वायरस के प्रकोप के कारण मरने वालों की संख्या बढ़कर 2,943 हो गई है । चीनी स्वास्थ्य अधिकारियों ने मंगलवार को इसकी जानकारी दी । वहीं मरीजों की संख्या 80,151 तक पहुंच गई है । सिन्हुआ न्यूज एजेंसी के अनुसार अधिकारियों ने कोरोना वायरस संक्रमण ने 31 और लोगों की मौत और 125 नए मामलों की जानकारी दी । सभी मौतें हुबेई में हुई हैं, जहां से वायरस का प्रसार शुरू हुआ ।

2,742 लोगों को अस्पताल से छुट्टी

इस बीच, 129 नए संदिग्ध मामले सामने आए हैं । चीनी स्वास्थ्य आयोग ने कहा कि सोमवार को 2,742 लोगों को अस्पताल से छुट्टी दे दी गई । इसके अलावा गंभीर मामलों की संख्या 304 से घटकर 6,806 तक हो गई । 30,004 मरीजों का इलाज अभी भी जारी है । 47,204 रोगियों को अस्पताल से छुट्टी दे दी गई है । आयोग ने कहा कि 587 लोगों को अभी भी वायरस से संक्रमित होने का संदेह है ।

हांगकांग में  ।00 मामलों की पुष्टि

हांगकांग में  ।00 मामलों की पुष्टि हुई है, जिसमें दो मौतें भी शामिल हैं । मकाओ में 10 मामलों की पुष्टि हुई है और ताइवान में 41 मामलों की पुष्टि हुई । हांगकांग में 36, मकाऊ में आठ और ताइवान में 12 लोगों को अस्पताल से छुट्टी दे दी गई ।