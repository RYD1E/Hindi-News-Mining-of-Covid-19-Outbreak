पांच दिन में दोगुना हो गए कोराना पॉजिटिव केस, प्रदेश में दूसरा जिला

कानपुर, जेएनएन । जिले में कोरोना पॉजिटिव मरीजों की संख्या तेजी से बढ़ रही है । प्रदेश में आगरा के बाद दूसरे स्थान पर पहुंच गया है । इससे शासन से लेकर जिला स्तर तक के अधिकारियों में खलबली मची है । रोजाना नई जगह से मरीज मिलने से हॉटस्पॉट की संख्या बढ़ रही है ।

सूबे में कोरोना पॉजिटिव मरीजों की संख्या के मामले में जिले का दूसरा स्थान है, जो कुल मरीजों का 9.5 फीसद है । इसी तरह कोरोना से सूबे में अब तक 44 मौतें हुईं हैं, उसमें से छह मौतें जिले में हुई हैं जो कुल आंकड़े का 12.50 फीसद फीसद है । बेहद चिंताजनक हालात में ठोस रणनीति से काम करने की जरूरत है ।

प्रदेश में कोरोना के अबतक 2766 कोरोना पॉजिटिव सामने हैं, जबकि 48 कोरोना संक्रमित की मौत हो चुकी है । जो कुल पॉजिटिव मरीजों का 1.73 फीसद है वहीं जिले में सोमवार शाम तक कुल कोरोना पॉजिटिव 267 हो गए । जिले का प्रदेश में दूसरा स्थान है । जिले से ऊपर आगरा ही है, जबकि लखनऊ तीसरे नंबर पर है । इसी तरह सूबे में कोरोना पॉजिटिव मरीजों की मौत में जिले का तीसरा स्थान है ।


पांच दिन में दोगुने हुए केस

जिले में पहला केस 23 मार्च को मिला था । 10 अप्रैल तक नौ केस रिपोर्ट हुए थे, जो जमातियों के थे । 23 अप्रैल को बढ़कर 107 हो गए । उसके पांच दिनबाद ही पॉजिटिव केस 200 का आंकड़ा पार कर गए । पांच दिन में पॉजिटिव केस की संख्या बढ़कर 267 पहुंच गई है । तेजी से बढ़ते आंकड़े खतरे की घंटी हैं और स्वास्थ्य विभाग को इसकी रोकथाम के लिए चेता रहे हैं ।

बहराइच में क्वारंटाइन सेंटर से भागा कोरोना संदिग्ध, दूसरे ने सड़क पर किया हंगामा

बहराइच, जेएनएन । CoronaVirus: उत्तर प्रदेश के बहराइच में जिला महिला अस्पताल में क्वारंटाइन किए गए दो कोरोना संदिग्ध मौका पाकर मंगलवार को दोपहर भाग निकले । इनमें से एक को घेर तो लिया लेकिन एक घंटे तक वह सड़क पर हंगामा करता रहा, पुलिस पीछे-पीछे दौड़ लगाती रही । दो थानों की पुलिस पहुंचने पर उसे डिगिहा तिराहे से एंबुलेंस से क्वारंटाइन सेंटर शिफ्ट किया गया । इस दौरान सड़क के दोनों तरफ यातायात थमा रहा । 

तीन दिन पहले किया गया था क्वांरटाइन 

जिला महिला अस्पताल में तीन दिन पहले दो लोगों में कोरोना के लक्षण दिखने पर पुलिस ने क्वांरटाइन कराया था । दोपहर करीब 11.30 चिकित्सकीय टीम सैंपल लेने के लिए जैसे ही क्वारंटाइन सेंटर में पहुंची । मौका पाकर दो लोग भाग निकले । इस दौरान सुरक्षा में बाहर बैठी पुलिस को भी भनक नहीं लगी । जब चिकित्सा कर्मी बाहर शोर मचाते निकले तब तक दोनों सड़क पार कर गए । इनमें से एक वृद्ध को पुलिस ने घेर लिया, जबकि दूसरा फरार हो गया । संदिग्ध ने लोहे की रॉड लेकर पुलिस ने खदेड़ लिया । इसके बाद खुद भागने लगा । इसकी सूचना कोतवाल नगर को दी गई । डिगिहा तिराहे पर बैरियर लगाकर उसे रोक दिया गया । तब तक चारों तरफ से पुलिस ने घेराबंदी कर ली । लगभग एक घंटे तक वह पुलिस उसे समझाती रही । एंबुलेंस से उसे महिला अस्पताल लाकर क्वारंटाइन किया गया । 

क्या कहते हैं सीएमएस ? 

जिला अस्पताल सीएमएस डॉ. डीके सिंह के मुताबिक, क्वारंटाइन सेंटर से दो लोग भागे थे,इनमें एक को पकड़कर क्वारंटाइन करा दिया गया हैं, दूसरे की पुलिस तलाश कर रही है । दोनों का सैंपल सोमवार को भेजा गया है । 

 ग्रीन जोन अमेठी व कुशीनगर में भी मिले संक्रमित, अब 2880 पॉजिटिव केस

लखनऊ, जेएनएन । बड़ी महामारी कोरोना वायरस का उत्तर प्रदेश में भी रूप काफी बड़ा होता जा रहा है । राज्य में कोरोना वायरस ने मंगलवार को पांच और लोगों की जान ले ली । जिन लोगों की मौत हुई उनमें मैनपुरी, झांसी, एटा, अलीगढ़ और मेरठ में कोरोना संक्रमित एक-एक व्यक्ति शामिल हैं । सूबे में अब तक कुल 59 लोग इस महामारी से अपनी जान गंवा चुके हैं । वहीं बीते 24 घंटे में प्रदेश में 97 नए कोरोना संक्रमित पाये गए । इन्हें मिलाकर कोरोना संक्रमितों की कुल संख्या 2880 पहुंच गई है । कोरोना की मार से सर्वाधिक बेहाल आगरा है जहां अब तक 640 कोरोना संक्रमित मिल चुके हैं ।

ग्रीन जोन के जिले कुशीनगर और अमेठी जिले में भी कोरोना संक्रमित पाये जाने से अब तक 65 जिलों में यह वायरस अपने पैर पसार चुका है । राज्य सरकार पांच जिलों को कोरोना मुक्त घोषित कर चुकी हैं, जिससे कि अब 60 जिलों में कोरोना के एक्टिव केस हैं । उधर 185 और कोरोना संक्रमितों के स्वस्थ होने के बाद अब तक कुल 987 लोग स्वस्थ हो चुके हैं । यह कुल कोरोना संक्रमितों का 34.2 प्रतिशत है जो कि राष्ट्रीय औसत से 7.2 फीसद ज्यादा है । राष्ट्रीय स्तर पर कुल कोरोना संक्रमितों में से 27 प्रतिशत स्वस्थ हुए हैं ।

यूपी में मंगलवार को मेरठ में 22, नोएडा में 12, आगरा में 11, गाजियाबाद व कानपुर में 10-10, सिद्धार्थनगर में नौ, फीरोजाबाद में छह, लखनऊ, गोंडा व झांसी में पांच-पांच, वाराणसी में चार, शामली व रायबरेली में दो-दो तथा बागपत, बुलंदशहर, औरैया, मथुरा, मैनपुरी, अलीगढ़, कुशीनगर व अमेठी में एक-एक कोरोना संक्रमित पाया गया है । सबसे ज्यादा कोरोना संक्रमित आगरा में 640, दूसरे नंबर पर कानपुर में 276, तीसरे नंबर पर लखनऊ में 246 मरीज हैं । पश्चिम उत्तर प्रदेश के अन्य जिलों, जैसे कि सहारनपुर में 205, मेरठ में 163, फीरोजाबाद में 165, मुरादाबाद में 116, नोएडा में 193 और गाजियाबाद में 104 मरीज हैं । प्रदेश में यह कुल नौ जिले जहां 100 से अधिक कोरोना संक्रमित हैं, स्वास्थ्य विभाग के लिए मुसीबत का सबब बने हुए हैं ।

यूपी में एक लाख से अधिक की जांच

यूपी एक लाख से अधिक लोगों की कोरोना वायरस जांच करने की उपलब्धि हासिल कर चुका है । मंगलवार तक प्रदेश में कुल 105234 लोगों की जांच की गई । इनमें से 101389 लोगों की रिपोर्ट निगेटिव आई । वही 965 लोगों की रिपोर्ट आना अभी बाकी है ।

ग्रीन जोन कुशीनगर में पहला कोरोना पॉजिटिव केस

प्रदेश में अभी तक ग्रीन जोन रहे कुशीनगर में भी एक कोरोना पॉजिटिव केस मिल गया । यहां के हाटा कोतवाली के ढाढ़ा खुर्द गांव के टोला बेलवनिया निवासी एक छात्रा (16) की रिपोर्ट पॉजिटिव मिली है । वह कानपुर के आसरा आवास कालोनी हर्ष नगर (निकट ब्रम्ह नगर चौराहा) से 30 अप्रैल को चलकर एक मई को जीजा के साथ ट्रक से यहां पहुंची थी । वह कानपुर में रहकर पढ़ाई करती है । दो मई को ग्रामीणों की सूचना पर स्वास्थ्य विभाग की टीम ने थर्मल स्क्रीनिंग की । संदेह होने पर उसे सेवरही सीएसची के आइसोलेशन वार्ड में क्वारंटाइन करा दिया । वहां से उसका नमूना मेडिकल कॉलेज गोरखपुर जांच के लिए भेजा गया । सोमवार को जांच रिपोर्ट स्पष्ट नहीं मिली तो दोबारा नमूना भेजा गया । मंगलवार की रिपोर्ट पाजिटिव मिली । इसके बाद स्वास्थ्य विभाग की टीम ने ढाढ़ा खुर्द को सील कर दिया । छात्रा के माता-पिता के साथ भाई को भी सेवरही के सामुदायिक स्वास्थ्य केंद्र के आइसोलेशन वार्ड में क्वारंटाइन करा दिया है । ट्रक से सलेमगढ़ में सामान उतरवा रहे कसया थाना क्षेत्र के गांव परसौनी मुकुंदहा की छात्रा के जीजा को भी पुलिस ने सेवरही सीएचसी के आइसोलेशन वार्ड में क्वारंटाइन करा दिया है ।

अमेठी में कोरोना का पहला संक्रमित

अमेठी में बीती एक मई को अपने 28 साथियों के साथ अजमेर से लौटी महिला की कोरोना जांच पॉजिटिव आई है । जिला प्रशासन ने अजमेर से लौटने वाले सभी लोगों को पहले से यहां पर अलग-अलग क्वॉरंटाइन कर रखा था । इसके बाद 28 लोगों के सैंपल लेकर जांच के लिए भेजा गया था जिनमें मंगलवार सुबह रिपोर्ट प्राप्त हुई । सात लोगों की रिपोर्ट नेगेटिव प्राप्त हुई जबकि कमरौली निवासी 45 वर्षीय महिला शाहबानो की रिपोर्ट शाह बानो की रिपोर्ट पॉजिटिव प्राप्त हुई है । डीएम अरुण कुमार ने इसकी पुष्टि करते हुए बताया कि एहतियात के तौर पर एक मई को ही सभी को मुसाफिरखाना के ए एच इंटर कॉलेज में अलग-अलग क्वारंटीन किया गया था ।

सिद्धार्थनगर में 10 पॉजिटिव

सिद्धार्थनगर जिले में मंगलवार को दस कोरोना पॉजिटिव पाए गए हैं । यह सभी सदर तहसील के गंगा इंटरनेशनल पब्लिक स्कूल में क्वारंटाइन हैं । इसके पहले दो पॉजिटिव मिले थे । इस तरह पॉजिटिव की संख्या कुल 12 हो गई है ।

बांदा में डॉक्टर समेत दस संक्रमित

बांदा में मंगलवार को दस कोरोना पॉजिटिव केस मिलने से जिले में दहशत काफी बढ़ गई है । इन दस में एक चिकित्सक और एक महिला भी शामिल हैं । अब बांदा में संक्रमितों की संख्या 17 पहुंच गई है । जिला अब ऑरेंज से रेड जोन में जाने वाला है । मेडिकल कालेज प्राचार्य डॉ. मुकेश यादव ने बताया कि दो मई को 38 के सैंपल भेजे गए थे । जिनमें 10 पॉजिटिव आये हैं । इनमें नौ लोग पहले से ही मेडिकल कॉलेज में भर्ती थे । तिंदवारी क्षेत्र के पॉजिटिव निकले डॉक्टर के साथ पत्नी व बेटे को भी मेडिकल कालेज में रखा गया है । तिंदवारी पीएचसी को सील कर दिया गया है ।

प्रयागराज में एक परिवार में ही पांच पॉजिटिव

प्रयागराज के लूकरगंज में पॉजिटिव मरीज सिविल इंजीनियर के परिवार के तीन और सदस्यों में कोरोना की पुष्टि हुई है । इसमें इंजीनियर के भाई, दूसरे भाई की पत्नी और उनकी सास की रिपोर्ट भी पॉजिटिव आई हैं ।मोतीलाल नेहरू मेडिकल कॉलेज में हुई जांच के बाद नोडल अधिकारी डा. ऋषि सहाय ने इसकी पुष्टि की है । इंजीनियर के अलावा उनकी पत्नी में भी दो दिन पहले कोरोना की पुष्टि हो चुकी है । दोनों इस समय एसआरएन अस्पताल में भर्ती हैं । इंजीनियर के परिवार में कुल 20 लोग है, जिसमें 11 लोगों की जांच हो चुकी है । नौ की जांच और होने जा रही है । इसमें भी कुछ लोग पाजिटिव आ सकते हैं । एक ही परिवार में पांच लोगों में कोरोना होने से चिंता बढ़ गई । अब जिले में कोरोना मरीजों की संख्या 13 हो गई है ।

कानपुर में चार और कोरोना पॉजिटिव, संख्या 272

कानपुर में मंगलवार दोपहर जीएसवीएम मेडिकल कॉलेज कोविड-19 लैब की जांच रिपोर्ट में चार और कोरोना पॉजिटिव आए हैं । इसमें एक-एक मुन्ना पुरवा व कर्नलगंज और दो चमनगंज के हैं । जिले में मंगलवार को कोराेना पॉजिटिव की संख्या 272 पहुंच गई है, जिसमें छह की मौत हो चुकी है, जबकि 34 स्वस्थ हो चुके हैं । सीएमओ डॉ. अशोक शुक्ला ने बताया कि जीएसवीएम मेडिकल कॉलेज की कोविड-19 लैब से मंगलवार दोपहर 66 सैंपल की रिपोर्ट में चार कोरोना पॉजिटिव आए हैं, जबकि 62 की रिपोर्ट निगेटिव आई है । इसमें चमनगंज स्थित हलीम मुस्लिम इंटर कॉलेज में हॉट स्पॉट क्षेत्र से क्वारंटाइन की गई 40 वर्षीय महिला एवं 24 वर्षीय युवक है । इसके अलावा मुन्ना पुरवा का 30 वर्षीय युवक एवं कर्नलगंज का 30 वर्षीय युवक की रिपोर्ट पॉजिटिव आई है । इन सभी को अस्पतालों में शिफ्ट कराया जा रहा है ।

देवरिया के क्वॉरंटाइन सेंटर में मारपीट करने वाला भेजा गया जेल

देवरिया के रामपुर कारखाना थाना क्षेत्र के पिपरा मदन गोपाल में क्वारण्टाइन सेंटर में रह रहे रामसागर गुप्ता की पिटाई के मामले में पुलिस ने आरोपित जौहर उर्फ जहूर पुत्र इसराइल को गिरफ्तार कर जेल भेज दिया । पिपरा मदनगोपाल गांव निवासी रामसागर गुप्ता मुरादाबाद से दो मई को गांव आए । जिसके बाद ग्राम प्रधान ने उनको गांव के स्कूल में क्वारनटाइन करा दिया । सोमवार को गांव के जौहर उर्फ जहूर पुत्र इसराइल ने क्वारनटाइन सेंटर में घुस कर उनको बेल्ट तथा डंडे से मारपीट कर घायल कर दिया । ग्रामीणों ने घटना का वीडियो बनाकर वायरल कर दिया । वीडियो वायरल होने के बाद एसपी ने घटना का संज्ञान लिया और रामपुर कारखाना पुलिस ने उसे गिरफ्तार कर जेल भेज दिया । 