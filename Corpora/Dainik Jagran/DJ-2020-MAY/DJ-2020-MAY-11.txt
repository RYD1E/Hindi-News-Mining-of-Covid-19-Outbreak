इलाज के लिए अपनों को अस्पताल ले जाने वाले लौट रहे कोरोना लेकर

विपिन अवस्थी, इंदौर । कोरोना संक्रमण के दौर में दूसरी बीमारियों का इलाज कराना लोगों को भारी पड़ रहा है । इंदौर में पॉजिटिव आ रहे मरीजों में से अधिकतर वे लोग हैं जिन्हें कोरोना के अलावा दूसरी बीमारी होने पर मजबूरी में अपना व अपनों का इलाज कराने अस्पताल जाना पड़ा । ये लोग अस्पताल से इलाज कराकर घर लौटे तो कोरोना साथ लेकर । दैनिक जागरण के सहयोगी प्रकाशन ' 'नईदुनिया' ने इंदौर के अलग-अलग थाना क्षेत्रों में कुछ दिनों में पॉजिटिव आए मरीजों के स्वजन से बात की तो मामला सामने आया ।

सोमवार को परदेशीपुरा में नौ लोगों की पॉजिटिव रिपोर्ट आने का कारण भी अस्पताल में इलाज कराकर लौटना सामने आया । परदेशीपुरा पुलिस के मुताबिक कुलकर्णी का भट्टा, शिवाजी नगर और सुखलिया में आए पॉजिटिव मरीजों से पूछताछ की तो उन्होंने बताया कि लॉकडाउन की शुरआत से सभी घर पर ही थे । एक सदस्य को अपनी मां का इलाज कराने अस्पताल जाना पड़ता था । अस्पताल से लौटने पर बेटे की तबीयत खराब हुई । जांच में उसकी तो कोरोना रिपोर्ट निगेटिव आई, लेकिन उसकी छह साल की बेटी पॉजिटिव आई ।
इसी तरह अन्य मामलों में भी अस्पताल में इलाज कराने वाले संक्रमित होकर लौटे हैं । एमवाय अस्पताल गए थे इलाज कराने रावजी बाजार में रहने वाले 46 वर्षीय कोरोना पॉजिटिव व्यक्ति ने बताया कि उसके पड़ोसी की सामान्य रूप से तबीयत खराब हुई थी । कुछ अस्पतालों में डॉक्टरों ने देखने से मना कर दिया तो एमवाय अस्पताल लेकर पहुंचे । पड़ोसी को देखकर एक करीब दो घंटे में छुट्टी कर दी गई । उसके बाद उसे अच्छी तरह याद है कि वह कहीं नहीं गया । कुछ दिनों से तबीयत खराब लग रही थी । इस कारण कोरोना की जांच कराई तो पॉजिटिव रिपोर्ट आई, जबकि पड़ोसी की रिपोर्ट निगेटिव रही ।

डायलिसिस कराने जाता था मरीज, पूरा परिवार संक्रमित

एमआइजी थाने के टीआई इंद्रेश त्रिपाठी ने बताया कि नए लोगों में कोरोना फैलने का कारण लॉकडाउन तोड़ना नहीं है । पॉजिटिव आए नए मरीजों में से कई की पड़ताल की तो पता चला कि वे सभी अस्पताल या मेडिकल दुकान जाने पर किसी के संपर्क में आने से संक्रमित हुए हैं । एक मरीज नेहरू नगर की गली नंबर चार में हर हफ्ते डायलिसिस कराने जाता था, जिससे उसका पूरा परिवार कोरोना पॉजिटिव हो गया । एक अन्य परिवार के आठ लोग पॉजिटिव निकले, वे सभी अस्पताल में भर्ती सदस्य को देखने जाते थे ।

निजी अस्पताल से लौटे तो बिगड़ी तबीयत

राजेंद्र नगर में पॉजिटिव मरीजों की संख्या 84 है । इनमें एक ही परिवार में तीन लोग संक्रमित निकले । एक मरीज ने बताया कि उसके पिता को अचानक हार्ट अटैक आया । इस पर उन्हें निजी अस्पताल लेकर गए । दो दिन बाद छुट्टी भी हो गई, लेकिन कुछ दिन बाद परिवार के लोगों की तबीयत बिगड़ी । सात लोगों के सैंपल लिए गए जिनमें से तीन पॉजिटिव आए ।

छह साल की बच्ची हुई संक्रमित

सीएसपी निहित उपाध्याय ने बताया कि परदेशीपुरा थाना क्षेत्र और सुखलिया में नौ पॉजिटिव मरीज मिले हैं । सभी से पूछताछ में सामने आया कि ये लोग कहीं न कहीं अस्पताल गए और बीमार हो गए । यहां छह साल की बच्ची कोरोना पॉजिटिव निकली । पता चला कि पिता अपनी मां का इलाज कराने अस्पताल जाता था । अन्य लोगों से पूछताछ में भी सामने आया कि वे स्वजन के साथ अस्पताल जाते थे । नए मामले जितने भी हैं, उनमें अधिकतर लोगों के पॉजिटिव आने का कारण अस्पताल जाने के दौरान सुरक्षा नहीं रखना ही सामने आया है । 

अपनों को छोड़ कोरोना संक्रमित मरीजों को बनाया परिवार
विशाल पाठक, चंडीगढ़ : कोरोना की इस महामारी में जहां लोग अपने परिवार के साथ घरों में सुरक्षित बैठे हैं और लोग एक-दूसरे को छूना तो दूर, किसी अजनबी से जल्दी बात नहीं कर रहे हैं । ऐसे में नर्सिग ऑफिसर अपनों को छोड़ कोरोना की जंग लड़ रहे मरीजों को अपने परिवार की तरह उनकी देखभाल कर रहे हैं । मंगलवार को इंटरनेशनल नर्सेज डे है । इस पर दैनिक जागरण की ओर से कोरोना की इस जंग में संक्रमित मरीजों की देखभाल कर रहे नर्सिग स्टाफ के ऊपर एक विशेष रिपोर्ट है । जोकि पिछले डेढ़ महीने से अपने परिवार के लोगों के साथ बैठकर खाना तो दूर, उनसे ढंग से मिल भी नहीं पा रहे हैं । इन नर्सिग स्टाफ की बदौलत ही आज शहर में 28 कोरोना पॉजिटिव मरीज ठीक होकर घर आ चुके हैं । पीजीआइ के नर्सिग ऑफिसर नरेंद्र त्यागी रखते हैं बच्चों का ख्याल

पीजीआइ के नर्सिग ऑफिसर नरेंद्र त्यागी नेहरू एक्सटेंशन सेंटर में आइसोलेशन वार्ड में एडमिट कोरोमा पॉजिटिव बच्चों का ख्याल रखते हैं । नरेंद्र त्यागी अकसर ड्यूटी पर जब भी रहते हैं तो वे आइसोलेशन वार्ड में एडमिट कोरोना पॉजिटिव बच्चों के साथ खेलते हैं और उन्हें बिस्किट, नमकीन और चॉकलेट जैसी चीजें लाकर देते हैं । ताकि उनका मन बहलता रहे । ताकि यह बच्चे अपने परिवार को याद कर दुखी न हो और वह जल्दी ठीक हो जाएं और अपने घर लौट सकें । हाल ही में पीजीआइ के नर्सिग ऑफिसर नरेंद्र त्यागी का 18 महीने की एक बच्ची के साथ वीडियो वायरल हुआ था । जिसके बाद काफी चर्चा में आए त्यागी ने बताया कि अपने परिवार से पिछले डेढ़ महीने से नहीं मिले हैं । जीएमएसएच16 की नर्स रुचिका चौधरी ने कोरोना के मरीजों की देखभाल के लिए नहीं की शादी

हिमाचल प्रदेश के नूरपुर जिले के माछी भवन गांव की रहने वाली रूचिका चौधरी की शादी दो मई को थी, लाडली बेटी की शादी के लिए परिजनों में हर काम का शुभ मुहुर्त निकाला था लेकिन जीएमसीएच-16 में बतौर स्टाफ नर्स सेवाएं देने वाली रूचिका चौधरी ने यह कहकर अपनी शादी टाल दी कि अभी उसकी ड्यूटी कोरोना संदिग्ध गायनी ओटी में है । जहां उसका होना जरूरी है । उसका फर्ज उसे इस मुश्किल घड़ी में शादी करने की इजाजत नहीं देता है । इसलिए मैंने सामान्य हालत होने पर शादी करने का फैसला लिया । रूचिका ने बताया कि कोरोना को हराने के लिए सभी कोरोना वॉरियर्स दिन-रात काम कर रहे हैं । हमारे कई डॉक्टर्स और नर्से अपने परिवारों से दूरी बनाए हुए हैं कि कहीं से संक्रमण उनके जरिये उनके परिवार तक न पहुंच जाए, यह डर हमेशा लगा रहता है । पीजीआइ का ये नर्सिग स्टाफ रोज भगवान से करता है प्रार्थना

पीजीआइ के नर्सिग स्टाफ में सुरेश कुमार, किशोर सैनी, लोकेश, मीनाक्षी और सत्यवीर कोविड वार्ड में ड्यूटी दे रहे हैं । यह सभी रोजाना ड्यूटी पर आने से पहले कोरोना संक्रमित मरीजों के जल्द ठीक होने की भगवान से कामना करते हैं । इनका कहना है कि वह जब भी भगवान के सामने हाथ जोड़कर प्रार्थना करते हैं तो इन मरीजों के लिए भगवान से उन्हें हौसला देने और जल्द स्वस्थ करने की कामना करते हैं ।












