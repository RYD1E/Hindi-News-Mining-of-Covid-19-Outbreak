अगले चरण में छोटे शहरों और गांवों में होगी कोरोना संक्रमितों की पहचान

नई दिल्‍ली, एएएनआइ । कोरेाना वायरस से निपटने और लॉकडाउन की स्थिति में  सुधार के लिए शुक्रवार को स्‍वास्‍थ्‍य और गृह मंत्रालय की संयुक्‍त प्रेस कांफ्रेंस हुई । इस मौके पर स्‍वास्‍थ्‍य मंत्रालय के संयुक्‍त सचिव लव अग्रवाल ने कहा कि पिछले 24 घंटे में भारत में 1,993 पॉजिटिव मामले सामने आए हैं, जिससे कुल मामले 35,043 हो गई है, इसमें से 25,007 मामले सक्रिय हैं । 24 घंटे में लगभग 600 लोग ठीक भी हुए । 

कोरोना का रिकवरी रेट बढ़कर 25.37 हो गया है । देश के जिलों को रेड, ऑरेंज और ग्रीन जोन में बांटा गया है । जहां भी रेड जोन आए हैं वहां चेन को ब्रेक किया जाए ।     

अगले चरण में छोटे शहरों और गांवों में संक्रमितों की पहचान  

लव अग्रवाल ने कहा कि अगले चरण की रणनीति के तहत छोटे शहरों, कस्बों और गांवों के अंदर संभावित संक्रमितों की पहचान करे उनके संपर्क में आने वालों की तलाश से लेकर इलाज का पुख्ता व्यवस्था का इंतजाम किया जाना है । अब गांव-गांव में कंटेनमेंट जोन की पहचान की जाएगी और स्पेशल टीमें बनाकर घर-घर की जांच की जाएगी ।

छोटे-छोटे इलाके घोषित होंगे कंटेनमेंट जोन

स्वास्थ्य मंत्रालय ने कहा कि अब लड़ाई चेन ऑफ ट्रांसमिशन को ब्लॉक करने की है । इसके लिए हर संभावित संक्रमित और उसके संपर्क में कौन-कौन आया, उन सभी का पता लगाने का अभियान छेड़ा जाएगा । उन्होंने कहा कि कोविड-19 के मरीज किन-किन इलाकों में हैं, उसका विश्लेषण किया जाएगा । सोची-समझी रणनीति बनाकर जहां केस आए हैं, वहां कंटेनमेंट जोन घोषित किए जा सकते हैं । इनमें कोई आवासीय कॉलनी, मोहल्ला, म्यूनिसिपल वॉर्ड, पुलिस स्टेशन एरिया, निगम क्षेत्र या पूरा शहर आ सकता है ।

घर-घर और गांव-गांव तलाशी का अभियान

उन्‍होंने कहा कि ग्रामीण क्षेत्रों में गांव या कुछ गांवों का समूह या थाना क्षेत्र, ग्राम पंचायत या प्रखंड, इस तरह के इलाकों को कंटेनमेंट जोन घोषित करना होगा । इसके साथ हर कंटेनमेंट जोन में एक बफर जोन भी बनाना होगा ताकि इलाके की गतिविधियों और जरूरतों पर नजर रखी जा सके । उन्होंने कहा कि बफर जोन में सभी स्वास्थ्य सुविधाएं सुनिश्चित की जाएंगी ।

भारत में 2.01 करोड़ पीपीई किट की मांग 

इमपावर्ड ग्रुप-3 के चेयरमैन पीडी बघेल ने कहा कि डीआरडीओ ने भारत के निर्माताओं ने और प्रौद्योगिकी हस्तांतरण के जरिए 3 प्रकार के नए पीयू कोटेड नायलॉन/पॉलिएस्टर विकसित किए हैं । भारत में पीपीई किट की मांग 2.01 करोड़ की है । हमने 2.22 करोड़ किट के आदेश दिए हैं, जिसमें से 1.42 करोड़ किट घरेलू बाजार में खरीदे जा रहे हैं । देश में प्रतिदिन 1.87 लाख किट का उत्पादन किया जा रहा है । देश में कुल 75,000 वेंटिलेटर की मांग है । इस समय कुल 19,398 वेंटिलेटर उपलब्ध हैं और 60,884 वेंटिलेटर का आदेश दिया गया है । 

उन्‍होंने कहा कि चार लाख से अधिक ऑक्सीजन सिलेंडर उपलब्ध हैं, 1 लाख से अधिक ऑक्सीजन सिलेंडरों के ऑर्डर दिए गए हैं । औद्योगिक ऑक्सीजन को मेडिकल ऑक्सीजन में भी परिवर्तित किया जा रहा है । 35 लाख RT-PCR किट की मांग है; ICMR ने 21.35 लाख किट के लिए ऑर्डर दिया है । हमें अब तक 13.75 लाख किट मिले हैं ।  

 इस मौके पर गृह मंत्रालय की संयुक्‍त सचिव पुण्‍य सलिला श्रीवास्‍तव ने कहा कि सिविल एविएशन मंत्रालय 416 लाइफ लाइन विमानों को संचालन कर राशन दूर दराज के स्थानों तक पहुंचा रहा है । CISF और बीएसफ के जवान भी कोरोना से लड़ाई में सहयोग कर रहे हैं । बीएसएफ ने अपने पट्रोलिंग बढ़ाई है ।  

62 लाख टन गेहूंं और चावल भारतीय खाद्य निगम से लिफ्ट किया गया

उन्‍होंने कहा कि प्रधानमंत्री गरीब कल्याण योजना के अंतर्गत जो अतिरिक्त खाद्यान का आवंटन किया गया था उसके तहत 62 लाख टन गेहूंं और चावल भारतीय खाद्य निगम से लिफ्ट किया गया है । गृह मंत्रालय ने सभी राज्यों को दोहराया है कि ट्रकों और माल वाहक के यातायात के लिए अलग-अलग पास की आवश्यकता नहीं है, जिसमें खाली ट्रक आदि शामिल हैं । 

मजदूरों, छात्रों और अन्य लोगों को निकालने के लिए चलेगी स्पेशल ट्रेन

उन्‍होंने कहा कि दूसरे राज्यों में फंसे मजदूरों, छात्रों और अन्य लोगों को निकालने के लिए स्पेशल ट्रेन को भी सरकार ने अनुमति दी है । इसके लिए रेलवे बोर्ड व्यवस्था करेगा । ज्ञात हो कि प्रवासी श्रमिकों, पर्यटकों, छात्रों और अन्य व्यक्तियों के लिए विशेष ट्रेनें आज लिंगमपल्ली से हटिया, अलुवा से भुवनेश्वर, नासिक से लखनऊ, नासिक से भोपाल, जयपुर से पटना और कोटा से हटिया तक चलाने की योजना बनाई गई है । रेल मंत्रालय के निर्देशानुसार और राज्यों के अनुरोध पर ही किसी अन्य ट्रेन की योजना बनाई जाएगी ।

रेल मंत्रालय का कहना है कि ऐसे फंसे हुए व्यक्तियों को भेजने और प्राप्त करने के लिए मानक प्रोटोकॉल के अनुसार संबंधित राज्य सरकारों के अनुरोध पर एक स्‍थान से दूसरे स्‍थान तक विशेष ट्रेनें चलाई जाएंगी । रेलवे और राज्य सरकारें इसके लिए वरिष्ठ अधिकारियों को नोडल अधिकारी नियुक्त करेंगे ।  

केवल इंफेक्‍शन रहित यात्रियों को ही यात्रा अनुमति दी जाएगी । राज्य सरकारों को सामाजिक सुरक्षा मानदंडों और अन्य सावधानियों का पालन करते हुए सैनिटाइज बसों में नामित रेलवे स्टेशन पर बैच में यात्रियों को लाना होगा ।

फिर फूटा काेरोना बम, 13 नये केस के साथ आंकड़ा हुआ 122

फीरोजाबाद, जेएनएन । ​जिले में एक बार फिर कोरोना बम फूटा है । शुक्रवार दोपहर आई रिपोर्ट में एक साथ 13 लोग संक्रमित मिले हैं । अब ि‍जिले में संक्रमितों का आंकड़ा 122 पर पहुंच चुका है । इसमें एक ही परिवार के 11 लोग शामिल हैं । ये सभी अमेरिका से लौटे 72 वर्षीय बुजुर्ग के संपर्क में आने वाले थे । बुजुर्ग की मौत 25 अप्रैल को हुई थी और इसके दो दिन बाद आई रिपोर्ट में संक्रमण की पुष्टि हुई थी । इसके बाद से परिवार के 12 लोगों को क्‍वारंटाइन कर दिया गया था । इनमें से 11 रिपोर्ट में संक्रमण की पुष्टि हुई है । वहीं एक संक्रमित व्यक्ति परमेश्वर गेट तो दूसरा मालवीय नगर का है । शुक्रवार एक साथ 13 नये संक्रमित केस आने से आंकड़ा 122 हो चुका है । सीएमओ डॉ एसके दीक्षित ने पुष्टि करते हुए बताया कि जिले में कोरोना वायरस के 13 नये मामले आए हैं । अब संख्‍या 122 हो चुकी है । वहीं इससे पूर्व गुरुवार को चार और नये लोगों में संक्रमण की पुष्टि हुई थी । संक्रमितों की संख्‍या 109 पर पहुंच गई थी । शुक्रवार को इस संख्‍या में एकदम से उछाल आया । कुल संक्रमितों से एक ही थानेे के पांच पुलिसकर्मी भी शामिल हैं ।

मंगलवार को दो माह पूर्व अमेरिका से लौटे वृद्ध की मौत के तीन दिन बाद कोरोना संक्रमित होने की रिपोर्ट से सनसनी फैल गई थी । वे अपनी पत्नी के साथ फरवरी में बेटे के साथ रहने के बाद वापस लौटे थे । रिपोर्ट आने के बाद आनन-फानन में स्वास्थ्य विभाग की टीम उनके घर पहुंची और परिवार के सभी 12 सदस्यों को क्वारंटाइन सेंटर भेज दिया गया । शुक्रवार को आई रिपोर्ट में 12 में से 11 लोगों में संक्रमण आया है । जलेसर रोड निवासी दंपती का बेटा अमेरिका में रहता है । दंपती उसके पास अमेरिका गए और वहां से दस फरवरी को वापस लौटे । तब शहर में कोरोना को लेकर कोई संक्रमण की बात नहीं थी । स्वास्थ्य विभाग के मुताबिक 72 वर्षीय वृद्ध की 25 अप्रैल को तबियत खराब होने उन्हें घर वाले अस्पताल लाए थे । उन्हें सांस की बीमारी की शिकायत थी । इलाज शुरू होने के कुछ देर बाद ही उनकी मौत हो गई । एहतियात बरतते हुए मेडिकल कॉलेज हॉस्पिटल में उनका सैम्पल लिया गया और शव को सील करके परिवार वालों के हवाले कर दिया था । मंगलवार को आई रिपोर्ट में वृद्ध कोरोना पॉजिटिव पाए गए । इसकी खबर लगते ही सनसनी फैल गई ।

शहर में कब कितने मिले संक्रमित

- 03 अप्रैल: बिहार के चार जमातियों में कोरोना की पुष्टि, शहर के तीन इलाके हुए सील ।

- 07 अप्रैल: संक्रमित जमातियों के संपर्क में आए दो युवकों और तीन जमातियों की रिपोर्ट पॉजीटिव ।

- 08 अप्रैल: जमातियों के संपर्क में आए शहर का एक अन्य युवक पॉजीटिव पाया गया ।

- 11 अप्रैल: टूंडला के प्रतापपुर की महिला समेत चार पॉजीटिव, आंकड़ा 14 पर पहुंचा ।

- 12 अप्रैल: प्रतापपुर में दो पॉजीटिव और मिले, आंकड़ा 16 पर पहुंचा ।

- 13 अप्रैल: फीरोजाबाद शहर में दो में कोरोना वायरस की पुष्टि, आंकड़ा 18 पर पहुंचा ।

- 14 अप्रैल: दुर्गेश नगर की महिला में कोरोना वायास की पुष्टि, आंकड़ा 19 पर पहुंचा ।

- 15 अप्रैल: संक्रमित जमातियों के संपर्क में आने वाले पांच लोगों में पुष्टि, आंकड़ा 24 पर पहुंचा ।

- 16 अप्रैल: संक्रमित जमातियों के संपर्क में आने वाले दो लोगों में पुष्टि, आंकड़ा 26 पर पहुंचा ।

- 17 अप्रैल: संक्रमित जमातियों के संपर्क में आने वाले 11 लोगों में पुष्टि, आंकड़ा 37 पर पहुंचा ।

- 18 अप्रैल: 2 लोगों में पुष्टि, आंकड़ा 40 पर पहुंचा ।

- 19 अप्रैल: 12 लोगों में पुष्टि, आंकड़ा 52 पर पहुंचा । एक की मौत । तीन ठीक हो चुके हैं ।

- 20 अप्रैल: 4 लोगों में पुष्टि, आंकड़ा 56 पर पहुंचा । एक की मौत । तीन ठीक हो चुके हैं ।

- 21 अप्रैल: 6 लोगों में पुष्टि, आंकड़ा 62 पर पहुंचा । एक की मौत । तीन ठीक हो चुके हैं ।

- 23 अप्रैल: 2 लोगों में पुष्टि, आंकड़ा 64 पर पहुंचा । एक की मौत । तीन ठीक हो चुके हैं ।

- 24 अप्रैल: 7 लोगों में पुष्टि, आंकड़ा 71 पर पहुंचा । एक की मौत । तीन ठीक हो चुके हैं ।

- 25 अप्रैल: 8 लोगों में पुष्टि, आंकड़ा 79 पर पहुंचा । एक की मौत । तीन ठीक हो चुके हैं ।

- 26 अप्रैल: 16 लोगों में पुष्टि, आंकड़ा 96 पर पहुंचा । एक की मौत । तीन ठीक हो चुके हैं ।

- 28 अप्रैल: 2 लोगों में पुष्टि, आंकड़ा 98 पर पहुंचा । दो की मौत । तीन ठीक हो चुके हैं ।

- 29 अप्रैल: 6 लोगों में पुष्टि, आंकड़ा 105 पर पहुंचा । दो की मौत । तीन ठीक हो चुके हैं ।

- 30 अप्रैल: 4 लोगों में पुष्टि, आंकड़ा 109 पर पहुंचा । दो की मौत । तीन ठीक हो चुके हैं ।

- 1 मई: 13 लोगों में पुष्टि, आंकड़ा 122 पर पहुंचा । दो की मौत । तीन ठीक हो चुके हैं ।  




