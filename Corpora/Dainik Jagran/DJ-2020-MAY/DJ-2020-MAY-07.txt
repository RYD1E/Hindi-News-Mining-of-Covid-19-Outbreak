वन विभाग ने कहा चमगादड़ों को नहीं करें परेशान, कोरोना के लिए ये जिम्मेदार नहीं
उदयपुर, सुभाष शर्मा । वन विभाग ने स्पष्ट किया है कि चमगादड़ों से कोरोना संक्रमण फैलने की अभी तक पुष्टि नहीं हुई है । इसलिए लोग चमगादड़ों को परेशान नहीं करें । राजस्थान में लगभग दो दर्जन प्रजातियां मांसाहारी चमगादड़ों की, जबकि चार प्रजाति शाकाहारी हैं । मांसाहारी प्रजाति के चमगादड़ उड़ते हुए कीट तथा मच्छरों को खा लेते हैं, जबकि शाकाहारी फल, फूल तथा पत्तियों को भोजन बनाते हैं । कई जगह चमगादड़ों को उनके प्राकृतिक आवासों से खदेड़ने तथा उन्हेें मारने की शिकायत मिलने पर वन विभाग ने आदेश जारी किए हैं कि वन विभाग ऐसे लोगों के खिलाफ कार्रवाई करेगा ।

वन विभाग के प्रादेशिक मुख्यालय उदयपुर के अतिरिक्त प्रधान मुख्य वन संरक्षक कार्यालय से सभी जिला कार्यालयों को इस तरह के आदेश जारी किए गए हैं । अतिरिक्त मुख्य वन संरक्षक अरविन्द तोमर का कहना है कि लोगों में इस तरह की भ्रांतियां फैली हुई है कि चमगादड़ों से ही कोरोना संक्रमण फैला है । जबकि अभी तक के हुए शोध से यह प्रमाणित नहीं हुआ है । इसके बावजूद कुछ जगहों पर चमगादड़ों के उनके प्राकृतिक आवास स्थल से खदेड़ने तथा मारने की शिकायत विभाग को मिली है । जिसके बाद ही वन विभाग ने एडवाइजरी जारी करते हुए आदेश दिए हैं कि कहीं भी चमगादड़ों को परेशान करने की शिकायत मिले तो दोषी लोगों के खिलाफ कार्रवाई की जाएगी ।

वन अधिनियम के तहत इस तरह की कार्रवाई दंडनीय है । वन विभाग ने लोगों से भी अपील की है कि वह भ्रांतियों पर विश्वास नहीं करें । अभी तक के निष्कर्ष बताते हैं कि चमगादड़ मानव जीवन के लिए खतरा नहीं, बल्कि प्रकृति के लिए आवश्यक हैं । जंगलों को बढ़ाने में भी उनकी महति भूमिका है, इसके अलावा वह मानव जीवन को नुकसान पहुंचाने वाले कीटों को भी खाते हैं ।

इधर, रिटायर्ड वन अधिकारी एवं पक्षीविद् डॉ. सतीश शर्मा ने इसकी पुष्टि की है कि चमगादड़ प्रकृति के संतुलन बनाए रखने में सहयोग प्रदान करते हैं । राजस्थान में लगभग दो दर्जन प्रजातियां मांसाहारी चमगादड़ों की, जबकि चार प्रजाति शाकाहारी हैं । मांसाहारी प्रजाति के चमगादड़ उड़ते हुए कीट तथा मच्छरों को खा लेते हैं, जबकि शाकाहारी फल, फूल तथा पत्तियों को भोजन बनाते हैं । 

जींद के ये दो गांव कंटेनमेंट जोन घोषित, वस्‍तुओं की आपूर्ति के लिए लगाई गई अधिकारियों की ड्यूटी

पानीपत/जींद, जेएनएन । जींद के दो गांव संगतपुरा व छातर में कोरोना पॉजिटिव केस मिलने पर दोनों गांवों को कंटेनमेंट जोन घोषित कर दिया है । संगतपुरा गांव के आसपास के जाजवान, ढांडा खेड़ी, ईंटल कलां, ईंटल खुर्द, जुलानी, दरियावाला, जलालपुर कलां, जलालपुर खुर्द को बफर जोन घोषित किया गया है । इन क्षेत्रों के लिए जन स्वास्थ्य विभाग के कार्यकारी अभियंता संजय शर्मा को ड्यूटी मजिस्ट्रेट नियुक्त किया गया है । 

इसी प्रकार से छातर के आसपास के थुआ, डाहौला तथा कुचराना कलां गांवों को बफर जोन में शामिल किया गया है । इन क्षेत्रों के लिए उचाना के तहसीलदार आरसी शर्मा को ड्यूटी मजिस्ट्रेट नियुक्त किया है । जो इन संवेदनशील क्षेत्रों में रहने वाले लोगों के लिए आवश्यक सुविधाएं जुटाने का काम करेंगे । 
जिलाधीश ने कंटेनमेंट जोन में रहने वाले लोगों की थर्मल स्‍कैनिंग करने वाली टीमों को गांवों में ले जाने व वापस लाने के लिए जीएम रोडवेज को दो बसों का प्रबंध करने तथा खंड विकास एवं पंचायत अधिकारी को इन टीमों के लिए मास्क, ग्लब्स, कैंप, सैनिटाइजर, जूते व अन्य आवश्यक उपकरण उपलब्ध करवाने के निर्देश दिए । कंटेनमेंट व बफर जोन में स्प्रे करने वाली टीमों के लिए यह आवश्यक संसाधन ग्राम पंचायतों द्वारा उपलब्ध करवाये जाएंगे । जिलाधीश ने संबंधित एसडीएम व तहसीलदार को इन संवेदनशील तथा अति संवेदनशील क्षेत्रों के लिए ओवरऑल इंचार्ज नियुक्त किया है । 
जरूरी सामग्री प्रशासन उपलब्‍ध कराएगा

इन क्षेत्रों में सब्जी, फल, दूध, राशन, दवाइयां व अन्य जरूरी सामग्री उपलब्ध करवाने के लिए कार्य योजना बनाकर काम करेंगे । इन क्षेत्रों में लोगों को घर द्वार पर ही सभी जरूरी सामान उपलब्ध करवाया जाएगा । कंटेनमेंट व बफर जोन में अनावश्यक गतिविधियों पर पूर्ण अंकुश लगाने के लिए पुलिस अधिकारियों को पर्याप्त नाके लगाने के निर्देश दिए गए हैं । पर्याप्त पेयजल आपूर्ति के लिए जन स्वास्थ्य विभाग तथा नियमित रूप से बिजली सप्लाई के लिए बिजली निगम के अधीक्षक अभियंता तथा एंबुलेंस व पेरामेडिकल स्टाफ की नियुक्त करने के लिए सिविल सर्जन को निर्देश दिए हैं ।  




































