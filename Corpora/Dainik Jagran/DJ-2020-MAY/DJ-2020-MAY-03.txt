भारत में धीमी हुई कोरोना वायरस संक्रमण की रफ्तार, 12 दिन हुई डबलिंग रेट: स्वास्थ्य मंत्री हर्षवर्धन

नई दिल्‍ली, एएनआइ । भारत में कोरोना वायरस (कोविड-19) से लड़ने के लिए उठाए गए मोदी सरकार सख्‍त कदमों का असर दिखता हुआ नजर आ रहा है । पहले जहां संक्रमितों का आकड़ा 11.7 दिनों में दोगुना हो रहा था, वहीं अब ये 12 दिन तक पहुंच गया है । बता दें कि भारत में दो हफ्तों के लिए लॉकडाउन बढ़ा दिया गया है और पूरे देश को संक्रमण के मामलों के हिसाब से रेड, ऑरेंज और ग्रीन जॉन में बांट दिया गया है ।

केंद्रीय स्वास्थ्य मंत्री डॉ. हर्षवर्धन ने रविवार को बताया कि पिछले 14 दिनों में हमारा ड​बलिंग रेट जो 10.5 दिन था, पिछले 7 दिनों में 11.7 दिन हो गया और आज सुबह 12 दिन हो गया है । हमारी मृत्यु दर दुनिया में सबसे कम 3.2% है । आज 310 सरकारी और 111 निजी टेस्टिंग लैब विकसित हो चुकी हैं ।

उन्‍होंने बताया कि शनिवार तक हमने 10 लाख टेस्ट के आंकड़े को पार किया । एक दिन में 74,000 के लगभग टेस्ट किए । देश में 319 ज़िले ऐसे हैं जो बीमारी से प्रभावित नहीं है । 130 ज़िले हॉटस्पॉट हैं, 284 ज़िले नॉन-हॉटस्पॉट हैं । हमने हाइड्रोक्सीक्लोरोक्वीन, पेरासिटामोल जैसी दवाई दुनिया के 99 देशों को सप्लाई की है । जिस देश में पीपीई किट और एन95 मास्क बाहर से आयात करने पड़ते थे, आज हम एक दिन में 2 लाख से ज्यादा पीपीई किट बना बना रहे हैं । 50 लाख से ज्यादा एन95 मास्क और 20 लाख से ज्यादा पीपीई किट हम देश को बांट चुके हैं । हर्षवर्धन ने रविवार को दिल्ली के लेडी हार्डिंग अस्पताल (Lady Hardinge hospital) का दौरा दिया और कोरोना के खिलाफ लड़ाई में तैयारियों का जायजा लिया ।

गौरतलब है कि भारत में पिछले 24 घंटों के अंदर 2644 नए कोरोना वायरस पॉजिटिव मामले और 83 मौतें दर्ज की गई हैं । स्वास्थ्य और परिवार कल्याण मंत्रालय के मुताबिक, भारत में कोविड-19 पॉजिटिव मामलों की कुल संख्या बढ़कर 39,980 हो गई है, जिसमें 28,046 सक्रिय मामले । अब तक कोरोना वायरस के संक्रमण से देश में कुल 1301 मौतें हो चुकी हैं । हालांकि, अच्‍छी बात यह है कि 10,633 लोग पूरी तरह से ठीक भी हो चुके हैं ।

उत्तर बिहार में मिले कोरोना के 10 नए पॉज‍िटिव केस, मरीजों की संख्या पहुंची 49

मुजफ्फरपुर, जेएनएन । North Bihar Coronavirus News Update: उत्तर बिहार में भी कोरोना का खतरा तेजी से बढ़ रहा है । रविवार को उत्तर बिहार के पूर्वी चंपारण (East Champaran) में चार नए कोरोना पॉजिटिव (Corona Positive) केस मिले । वहीं पश्चिम चंपारण (West Champaran) से पांच नया मामला सामने आया है । और शिवहर में एक संक्रमित मिला । इसी के साथ उत्‍तर बिहार में कोरोना संक्रमित मरीजों (Corona infected patients) का आंकड़ा बढ़ कर 49 हो गया है । नौ नए कोरोना पॉजिटिव मरीजों की जानकारी स्‍वास्‍थ्‍य विभाग के प्रधान सचिव संजय कुमार ने ट्विट कर दी ।
पश्चिम चंपारण जिले में मिले पांच नए कोरोना पॉजिटिव मरीज 

पश्चिम चंपारण जिले में रविवार को कोरोना पॉजिटिव पांच नए मरीज सामने आए हैं । ये पांचों पूर्व के कोरोना संक्रमित के संपर्क में रहे हैं । सभी योगापट्टी प्रखंड के एक ही गांव के रहने वाले हैं । अब जिले में कोरोना पाॅजिटिव मरीजों की संख्या दस हो गई है । बीते  28 अप्रैल से इन पांचों को क्वारंटाइन सेंटर में रखा गया था । डीएम कुंदन कुमार ने इसकी पुष्टि की है ।

मोतिहारी में मिले चार नए कोरोना पाजिटिव

मोतिहारी जिले में कोरोना पाजिटिव चार और मरीज मिले हैं । संक्रमित लोगों में तीन सिकरहना अनुमंडल अंतर्गत शिकारगंज थाना क्षेत्र के तथा  एक पकड़ीदयाल निवासी बताया गया है । इस प्रकार पूर्वी चम्पारण में कोरोना संक्रमित मरीजों की संख्या आठ हो गई है । इसके बाद स्वास्थ्य विभाग और जिला प्रशासन में हड़कम्प मच गया है । पूर्वी चम्पारण के सिविल सर्जन डॉ रिजवान अहमद ने चार नये लोगों कोरोना पाजिटिव होने की पुष्टि की है ।

उत्तर बिहार के जिलों में कोरोना पॉजिटिव मरीजों की संख्या

जिला  -   कोरोना पॉजिटिव केस

सीतामढ़ी - 6

मधुबनी - 18

पश्चिम चंपारण - 10

दरभंगा - 5

पूर्वी चंपारण - 8

शिवहर - 2

कुल- 49

मौत- 2

मुंगेर में ऐसे बढ़ी कोरोना संक्रमण की चेन

मुंगेर, जेएनएन । जमालपुर सदर बाजार वार्ड संख्या 18 के एक 60 वर्षीय वृद्ध बिहारशरीफ से तब्लीगी जमात में हिस्सा लेकर चोरी छिपे जमालपुर पहुंचे । ये लोगों से मिल-जुलकर रहने लगे । इसी दौरान संक्रमण बढ़ गया और बाद में आंकड़े सामने आए ।

जमात से लौटने की जानकारी जब जिला प्रशासन को मिली तो बिना कोई देरी किए उनकी सैंपल की जांच कराई गई । जांच में कोरोना की पुष्टि होते ही जिला प्रशासन ने उनके संपर्क में आए लोगों को खंगालना शुरू किया । पहले वृद्ध से संक्रमण उनके पूरे परिवार में फैला । फिर यह सिलसिला बढ़ता चला गया । कोरोना संक्रमण की चेन में पूर्व वार्ड पार्षद, सब्जी व दूध विक्रेता तक आ गए । धीरे-धीरे कुल मामले 82 तक पहुंच गए । अभी यहां कोरोना के 77 एक्टिव केस हैं । जमालपुर के सदर बाजार इलाके में महिलाएं अधिक संक्रमित हुई हैं । 15 से 27 अप्रैल के बीच जहां 35 पुरुष संक्रमित हुए हैं, वहीं संक्रमित महिलाओं की संख्या 45 पहुंच गई ।

जो भी व्यक्ति कोरोना पॉजिटिव मरीजों के संपर्क में आए हैं, वे लोग स्वयं आगे आकर अपनी जांच कराएं, ताकि कोरोना वायरस के प्रसार को रोका जा सके । स्वास्थ्यकर्मियों का सहयोग करें । स्वस्थ्यकर्मी के साथ दुव्र्यवहार करने वालों पर एनडीएमए एक्ट के तहत दंडात्मक कार्रवाई की जाएगी । - राजेश मीणा, डीएम, मुंगेर ।

सील एरिया में किसी को बाहर निकलने की इजाजत नहीं है । कुछ लोगों को लौटाया भी गया है तथा उन्हें कड़ी नसीहत दी गई । जमालपुर सदर बाजार में पदस्थापित पुलिस जवानों को विपदा की इस घड़ी में मजबूती और मुस्तैदी से अपने कर्तव्यों का निर्वहन करनेे के निर्देश दिए गए हैं । स्वास्थ्य कर्मियों को पूरी सुरक्षा और सहयोग करने का भी निर्देश दिया गया है । पीडि़त लोगों के साथ आत्मीय व्यवहार करना बेहद जरूरी है । - लिपि सिंह, एसपी, मुंगेर

72 घंटे में नहीं मिले कोरोना के नए मरीज, लोगों ने ली राहत की सांस

जमालपुर की फिजा बदलने लगी है । बीते 72 घंटे में एक भी कोरोना पॉजिटिव मरीज नहीं मिले हैं । कोरोना का खौफ भले ही पूरी तरह से समाप्त नहीं हुआ हो, लेकिन लोगों में बने डर और भय का माहौल थोड़ा सामान्य जरूर हुआ है । मुंगेर के 19 लोग कोरोना को मात देकर वापस भी लौट चुके हैं ।








