भारत में कोरोना: भारत कोरोना के कहर पर एक बड़ी हद तक लगाम लगा पाने में सक्षम, कमजोर न होने पाए लड़ाई

एक ऐसे समय जब यह माना जा रहा कि भारत कोरोना के कहर पर एक बड़ी हद तक लगाम लगा पाने में सक्षम है तब बीते तीन-चार दिनों से हर दिन तीन हजार से अधिक संक्रमण के नए मामले मिलना चिंताजनक है । इसकी अनदेखी नहीं की जा सकती कि देखते ही देखते देश में कोरोना मरीजों की संख्या 50 हजार के आंकड़े को पार कर गई । यह ठीक है कि कोरोना संक्रमण पर लगाम लगाने की रणनीति पर नए सिरे से विचार किया जा रहा है, लेकिन बात तो तब बनेगी बदली हुई रणनीति कारगर भी साबित होगी । बदली रणनीति में उन कारणों का निवारण प्राथमिकता के आधार पर किया जाना चाहिए जिनके चलते कोरोना संक्रमण पर लगाम नहीं लग पा रही है ।

नि:संदेह केवल दिल्ली, महाराष्ट्र, गुजरात के हालात पर ही विशेष ध्यान देने की आवश्यकता नहीं है, क्योंकि तमिलनाडु और हरियाणा में भी कोरोना संक्रमण के यकायक बढ़े मामले चिंता पैदा कर रहे हैं । इसके अलावा चिंता का एक अन्य विषय यह भी है कि पश्चिम बंगाल की वास्तविक स्थिति पता नहीं चल पा रही है । इसी तरह यह भी शुभ संकेत नहीं कि कोरोना मरीजों की मौतों का ग्राफ बढ़ रहा है । यह आवश्यक ही नहीं, अनिवार्य है कि कोरोना के कहर का सामना करने के मामले में केंद्र और राज्य सरकारें न केवल मिलकर काम करें, बल्कि आपसी तालमेल और बढ़ाएं ।

यह ठीक नहीं कि पश्चिम बंगाल सरीखे राज्य केंद्रीय टीमों का सहयोग करने में आनाकानी कर रहे हैं । कोरोना का कहर एक राष्ट्रीय आपदा है और उससे मिलकर ही लड़ा जाना चाहिए । केंद्र और राज्यों के बीच हर स्तर पर बेहतर तालमेल तो होना ही चाहिए, उन्हें इस पर भी ध्यान देना चाहिए कि बीते कुछ समय से संक्रमण या तो कोरोना मरीजों वाले इलाकों से फैल रहा है या फिर अस्पतालों से । यह ठीक नहीं कि एक बड़ी संख्या में स्वास्थ्यकर्मी संक्रमण का शिकार बन रहे हैं । इसी तरह वे पुलिस कर्मी भी संक्रमित हो रहे हैं जो संक्रमण वाले इलाकों में अपनी ड्यटी दे रहे हैं ।

डॉक्टरों एवं अन्य मेडिकल स्टॉफ के साथ सफाई कर्मी और पुलिस कर्मी कोरोना के खिलाफ लड़ी जा रही लड़ाई के योद्धा हैं । इन सबको संक्रमण से बचाने के विशेष उपाय किए जाने चाहिए । ध्यान रहे कि जब किसी लड़ाई के मोर्चे पर डटे योद्धा प्रभावित होते हैं तो न केवल लड़ाई कमजोर होती है, बल्कि लोगों के मनोबल पर भी विपरीत असर पड़ता है । चूंकि यह वह लड़ाई है जिसे जीतना ही है इसलिए कहीं कोई कसर नहीं उठा रखी जानी चाहिए और हर कमजोर कड़ी को जल्द से जल्द मजबूत किया जाना चाहिए ।

डरा रहा आंकड़ा, 701 पर पहुंची संक्रमितों की संख्‍या

आगरा, जागरण संवाददाता । कोरोना का काल, जान पर जान लील रहा है । हालात बेकाबू हैं । क्‍वारंटाइन सेंटर्स से लेकर अस्‍पतालों में लॉकडाउन का तीसरा चरण आरंभ होने के बाद बदइंतजामी है । शुक्रवार रात आई रिपोर्ट के अनुसार आगरा में 23 और नये मामलों की पुष्टि हुई है । वहीं गुरुवार रात तक आगरा में 22 मौत रिपोर्ट की जा चुकी थी । कुल संक्रमितों में से 303 लोग ठीक हो चुके हैं । अब शहर में कुल एक्टिव केस 429 हैं । 

गुरुवार को कोरोना संक्रमण से दैनिक जागरण के वरिष्‍ठ पत्रकार का भी निधन हो गया था । वहीं, एक निजी अस्पताल से एसएन मेडिकल कॉलेज रेफर की गई महिला की मौत हो गई । हालातों की समीक्षा करने को सीनियर अफसरों को तैनात किया गया है पर कोरोना संक्रमण पर नियंत्रण नहीं लग पा रहा ।

दिल्ली से आगरा आए दो युवकों सहित गुरुवार को 11 नए केस आने से कोरोना संक्रमित मरीजों की संख्या 678 पहुंच गई थी । 65 साल की गुर्दा से पीडित महिला मरीज का हरीपर्वत क्षेत्र के अस्पताल में इलाज चल रहा था, वहां उन्हें आइसीयू में भर्ती किया गया । रिपोर्ट पॉजिटिव आने पर बुधवार रात को एसएन रेफर कर दिया गया । यहां गुरुवार सुबह उनकी मौत हो गई । वहीं, डौकी क्षेत्र का रहने वाला 28 साल का युवक आठ अप्रैल को आगरा लौटा था, इसे बुखार आने पर जांच कराई गई । कोरोना की पुष्टि हुई है । वहीं, 32 साल का ताजगंज क्षेत्र निवासी युवक 20 अप्रैल को घर लौटा था, उसे बुखार और सांस लेने में परेशानी हो रही थी । वह घर पर ही क्वारंटाइन में था, उसकी रिपोर्ट भी पॉजिटिव आई । एसएन मेडिकल कॉलेज के आइसोलेशन वार्ड में भर्ती 32 साल की बोदला क्षेत्र निवासी प्रसूता में कोरोना की पुष्टि हुई है । जगदीशपुरा क्षेत्र निवासी 46 साल के युवक को बुखार आने पर एसएन में भर्ती कराया गया, यहां चार मई को सैंपल लिए गए । उसकी रिपोर्ट पॉजिटिव आई । कोरोना संक्रमित मरीज के संपर्क में आने के बाद होम क्वारंटाइन में रह रहे 29 साल के युवक की रिपोर्ट भी पॉजिटिव आई ।
जागरण के वरिष्‍ठ पत्रकार छोड़ गए साथ

दैनिक जागरण के वरिष्‍ठ पत्रकार पंकज कुलश्रेष्‍ठ का निधन भी गुरुवार रात कोरोना संक्रमण से हो गया । अशोक नगर निवासी पंकज कुलश्रेष्‍ठ दैनिक जागरण में उप समाचार संपादक पर कार्यरत थे । वे कई दिन से बुखार से ग्रस्‍त थे । चार मई को कोरोना संक्रमण की पुष्टि होने के बाद उन्‍हें एसएन मेडिकल कॉलेज में भर्ती कराया गया । जहां उनकी तबियत बिगड़ती चली गई । कोरोना के चलते उन्‍हें सांस लेने में तकलीफ महसूस होने लगी थी । लंबे समय से दैनिक जागरण में कार्यरत श्री कुलश्रेष्‍ठ मथुरा में जिला प्रभारी भी रहे थे । गुरुवार रात उन्‍हें अंतिम विदाई दी गई, साथ ही स्‍वास्‍थ्‍य विभाग ने परिजनों के सैंपल भी लिए हैं । मृदुल व्‍यवहार एवं पत्रकारिता के क्षेत्र में अपनी पैनी नजर व लेखन शैली के लिए प्रसिद्ध श्री कुलश्रेष्‍ठ के असमय निधन पर ब्रज क्षेत्र के पत्रकारिता जगत में शोक व्‍याप्‍त है ।

थोक दवा बाजार में 12 हो चुके हैं कोरोना संक्रमित

एक और थोक दवा कारोबारी के कोरोना संक्रमित पाए जाने के बाद बुधवार को फव्वारा थोक दवा बाजार बंद रहा । यहां सबसे पहले बोहरे राम गोपाल मार्केट की थोक दवा की दुकान के कर्मचारी के कोरोना संक्रमित मिलने के बाद संचालक के बेटे और पुत्र वधु और कर्मचारियों में कोरोना की पुष्टि हुई थी । इसके बाद तीन और थोक दवा कारोबारी पॉजिटिव आ चुके हैं, कर्मचारियों में भी कोरोना की पुष्टि हुई है । ऐसे में थोक दवा की दुकान नहीं खुली ।

अब सुबह 11 से शाम 5 बजे तक खुलेगा थोक दवा बाजार

गुरुवार को थोक दवा बाजार सुबह 11 से शाम पांच बजे तक खुला, आगरा महानगर केमिस्ट एसोसिएशन के अध्यक्ष आशीष शर्मा और जिला आगरा केमिस्ट एसोसिएशन के अध्यक्ष आशु शर्मा ने अपील की है कि मेडिकल स्टोर संचालक एक बार में अधिक मात्रा में दवा खरीद लें, जिससे बार बार थोक दवा बाजार ना आना पडा । दवा बाजार में आने से पहले फोन और वाटस एप पर अपनी डिमांड लिखवा दें । वहीं, एक्सपायर दवाओं को कंपनी को तीन महीने में वापस करने का प्रावधान है, लॉक डाउन में यह नियम लागू नहीं होगा, इसलिए दवा का स्टॉक करने वाले कारोबारी परेशान ना हों ।

यूं बढ़ा आगरा में कोरोना का ग्राफ

3 मार्च जूता कारोबारी, उनके दोनों बेटे, पुत्रवधू, नाती ।

7 मार्च जूता कारोबारी की फैक्‍ट्री में मैनेजर ।

8 मार्च जूता कारोबारी की फैक्‍ट्री में मैनेजर की पत्नी ।

13 मार्च बेंगलुरू से अपने मायके रेलवे कॉलोनी आई युवती ।

26 मार्च अमेरिका से लौटा डॉक्टर का बेटा ।

27 मार्च लंदन से लौटी आटोमोबाइल कारोबारी की बेटी ।

29 मार्च इंग्लैंड से लौटा कॉलेज संचालक का बेटा ।

1 अप्रैल कोरोना संक्रमित बेटे के डॉक्टर पिता ।

3 अप्रैल सात जमाती और जीवनी मंडी क्षेत्र के दुबई से लौटे युवक में कोरोना की पुष्टि ।

4 अप्रैल घटिया आजम खां निवासी युवक के साथ जमाती और उनके संपर्क आए लोगों सहित 25 में कोरोना की पुष्टि ।

5 अप्रैल जीवनी मंडी क्षेत्र में दुबई से लौटे युवक की मां और भाई, जगदीशपुरा के चांदी कारीगर में कोरोना की पुष्टि ।

6 अप्रैल रकाबगंज क्षेत्र के हॉस्पिटल के दो टेक्नीशियन, दुबई से लौटा व्यापारी, जमाती सहित पांच में कोरोना की पुष्टि ।

8 अप्रैल दो नए मामलों में कोरोना की पुष्टि ।

9 अप्रैल 19 मामले में पुष्टि ।

10 अप्रैल पांच नए मामलों में पुष्टि, सभी जमाती ।

11 अप्रैल तीन नए मामलों में पुष्टि ।

12 अप्रैल 12 नए मामलों में पुष्टि ।

13 अप्रैल केजीएमयू के अनुसार 35 नए केस आगरा में ।

14 अप्रैल रात तक छह नए केसों में पुष्टि । एक की मौत ।

15 अप्रैल बुधवार देर रात तक 19 नए केस में पुष्टि ।

16 अप्रैल गुरुवार सुबह एक और मौत, पांच नए केस, कुल केस 172 ।

17 अप्रैल- शुक्रवार को 24 नए केस, कुल केस 196 ।

18 अप्रैल- शनिवार को एक मौत, 45 नए केस, 241 कुल केस ।

19 अप्रैल- रविवार को 14 नए केस, कुल केस 255 ।

20 अप्रैल- सोमवार को 12 नए केस, कुल केस 267 ।

21 अप्रैल- मंगलवार 41 नए केस, कुल केस 308 ।

22 अप्रैल- बुधवार 19 नए केस, कुल केस 327 ।

23 अप्रैल- गुरुवार को 8 नए केस, कुल केस 335 ।

24 अप्रैल- शुक्रवार को 13 नए केस, कुल केस 348 ।

25 अप्रैल- शनिवार को 23 नए केस, कुल केस 371 ।

26 अप्रैल- रविवार को 2 नए केस, कुल केस 373 ।

27 अप्रैल- सोमवार को 12 नए केस, कुल केस 384 ।

28 अप्रैल- मंगलवार को 12 नए केस, कुल केस 401 ।

29 अप्रैल- बुधवार को 32 नए केस, कुल केस 433 ।

30 अप्रैल- गुरुवार को 47 नए केस, कुल केस 480 ।

1 मई- शुक्रवार को 21 नए केस, कुल केस 501 ।

2 मई- शनिवार को 42 नये केस, कुल केस 543 ।

3 मई- रविवार को 54 नये केस, कुल केस 596 ।

4 मई- सोमवार को 31 नये केस, कुल केस 628 ।

5 मई- मंगलवार को 19 नये केस, कुल केस 640 ।

6 मई- बुधवार को 27 नये केस, कुल केस 667 ।

7 मई- गुरुवार को 11 नये केस, कुल केस 678 । 

8 मई- शुक्रवार को 23 नये केस, कुल केस 701 ।




