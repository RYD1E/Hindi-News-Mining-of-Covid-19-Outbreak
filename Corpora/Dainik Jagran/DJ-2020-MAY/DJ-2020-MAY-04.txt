नेपाल में दर्ज किए गए 16 नए मामले, भारत में तब्लीगी जमात करके आए लोगों संपर्क में थे
काठमांडू, पीटीआइ । स्वास्थ्य मंत्रालय ने बताया कि देश में नए 16 मामले दर्ज किए गए हैं । इन 16 में से 15 वे हैं जो मार्च में दिल्ली में तब्लीगी जमात में भाग लेने के बाद लौटे एक धर्मगुरु के संपर्क में आए थे । बताया गया कि इन्हें पहले से ही क्वारंटाइन किया हुआ है । 

सभी 16 लोगों को रविवार को COVID-19 पॉजिटिव पाया गया । इन 16 नए मामलों के साथ ही नेपाल में कोरोना वायरस मामलों की संख्या बढ़कर 75 हो गई है । मंत्रालय ने रविवार को कहा कि 16 मरीजों में से 15 पहले ही क्वारंटाइन किए हुए थे । यह सभी एक मुस्लिम धर्मगुरु के संपर्क में आए थे, जो दिल्ली में तब्लीगी जमात में भाग लेने के बाद नेपाल लौट आए थे और बाद में वह भी कोरोना से संक्रमित पाए गए थे । इन 15 लोगों में आठ पुरुष और सात महिलाएं हैं । यह पश्चिमी नेपाल में नेपालगंज क्षेत्र से हैं ।

बता दें कि तब्लीगी जमात के सदस्य न केवल भारत में, बल्कि पाकिस्तान, मलेशिया और ब्रुनेई में भी कोरोना वायरस को गति देने में प्रमुख रहे । भारत में, दक्षिणी दिल्ली के निजामुद्दीन मरकज में हजारों लोग इकट्ठा हुए थे । इसके बाद देश की राजधानी दिल्ली और फिर पूरे देश में इससे जुड़े मामले सामने लगे । दिल्ली में अधिकारियों के अनुसार, 1 जनवरी से तबलीगी गतिविधियों के लिए 2,100 से अधिक विदेशियों ने भारत का दौरा किया और उन सभी ने सबसे पहले निजामुद्दीन में अपने मुख्यालय में रिपोर्ट की ।


Ghazipur में जमातियों सहित 24 लोगों को भेजा गया अस्थाई जेल, क्वारंटाइन के बाद प्रशासन ने दिखाई सक्रियता

गाजीपुर, जेएनएन । दिल्ली से जनपद आए 11 जमातियों व उनके खिदमत में लगे 13 लोगों को रविवार की देर शाम छावनी लाइन स्थित अस्थाई जेल भेज दिया गया । इन सभी को शम्मे हुसैनी अस्पताल में रखने के साथ लगातार मेडिकल टीम द्वारा निगरानी की जा रही थी । कोरोना की वजह से एहतियातन सभी न्यायिक अभिरक्षा में यहीं हैं ।

धर्म प्रचार के लिए दिल्ली के निजामुद्दीन से तब्लीगी जमात में शामिल होने के बाद गत 14 मार्च को 11 जमाती शहर के मरकजी मस्जिद आए थे । यहां तीन दिन रुकने के बाद दिलदारनगर रवाना हो गए थे । इस दौरान लॉकडाउन की घोषणा के बाद बीते 30 मार्च की रात देहरादून व सहारनपुर जाने के लिए जमाती दिलदारनगर से आटो से नगर के महुआबाग स्थित मस्जिद में आए थे । बीते 31 मार्च को इनके छिपने की जानकारी मिलते ही हड़कंप मच गया था । इसके बाद स्वास्थ्य विभाग की टीम ने दो का स्वैब जांव के लिए वाराणसी भेजा था, जिसमें एक कोरोना पाजिटिव पाया गया । इसके बाद हरकत में आई जिला प्रशासन की टीम ने इनके संपर्क में आने वाले सभी लोगों के स्वैब की जांच शुरू करा दी, जिसमें कोरोना पाजिटिव की संख्या पांच पहुंच गई । इस पर शासन के निर्देश पर पुलिस प्रशासन ने इनके खिलाफ मुकदमा दर्ज कर लिया । कोरोना संक्रमित तीन जमातियों व दो संपर्क में आए मौलवी व आटो चालक के ठीक होने के बाद उन्हें 14 दिन के लिए शम्मे हुसैनी अस्पताल में रखा गया । सभी का क्वारंटाइन समय पूरा होते ही छावनी लाइन स्थित आदर्श बौद्ध इंटर कालेज बनाए गए अस्थाई जेल भेज दिया गया ।

सभी 24 लोगों को अस्थाई जेल भेज दिया गया

जमातियों व उनके खिदमत में लगे सभी 24 लोगों को अस्थाई जेल भेज दिया गया है । चूंकि कोरोना का मामला है ऐसे में वह यहीं न्यायिक अभिरक्षा में हैं । पुलिस टीम द्वारा लगातार उनकी निगरानी की जा रही है ।

- धनंजय मिश्रा, कोतवाल ।    

हॉटस्पॉट में दहशत, हर रोज मिल रहे पॉजिटिव

जागरण संवाददाता, मथुरा : शहर में चार हॉटस्पॉट एरिया घोषित किए गए हैं, लेकिन जिले के लोगों के लिए पुराना शहर दहशत बैठा रहा है । यहां पिछले एक सप्ताह से लगातार कोरोना पॉजिटिव मरीज मिल रहे हैं, जिसकी वजह से संक्रमितों का आंकड़ा 28 पहुंच गया । जिले में कोरोना की दस्तक दिल्ली के निजामुद्दीन में हुई तब्लीगी जमात में शामिल होकर आए शामली के युवक के साथ हुई थी, लेकिन इसके बाद जो धीमे-धीमे कोरोना ने अपने पैर पसारना शुरू किया, उससे आम आदमी में दहशत बैठती जा रही है । कोरोना पुराने शहर के प्रमुख बाजारों से लेकर गली मुहल्लों तक पहुंच गया है । कहने के लिए क्षेत्र को सील कर दिया है, लेकिन जब तक बहुत देर हो चुकी थी । इसके बाद स्वास्थ्य विभाग की टीम 50 हजार लोगों की स्क्रीनिग कर चुकी है । इनमें से 1250 से अधिक लोगों के सैंपल लिए जा चुके हैं । अब तक 28 कोरोना पॉजिटिव मरीज मिल चुके हैं । दो सौ से अधिक लोगों को क्वारंटाइन किया जा चुका है । हालांकि अभी इतने ही लोगों के सैंपल की रिपोर्ट आना बाकी है । सीएमओ डॉ. शेर सिंह का कहना है कि सभी लोग सावधानी बरतें । अपने घर में रहें । लोगों का सहयोग ही हमें कोरोना से लड़ी जा रही जंग में जीत दिलाने का काम करेगा । ओल के पॉजिटिव मरीज की रिपोर्ट निगेटिव, भेजा घर

जासं, मथुरा : रविवार को स्वास्थ्य विभाग के लिए एक अच्छी खबर आई । एक मई को 24 घंटे के अंतराल से भेजी गई एक मरीज की दो रिपोर्ट निगेटिव आई है । इसके बाद स्वास्थ्य विभाग अधिकारियों ने मरीज को उसके घर भेज दिया । सीएमओ डॉ. शेर सिंह ने बताया कि फरह के ओल गांव निवासी एक युवक 17 अप्रैल को कोरोना पॉजिटिव पाया गया था । इसके बाद युवक वृंदावन की सीएचसी में बनाए गए आइसोलेशन वार्ड में भर्ती था । उल्लेखनीय है कि यह युवक थोक में दवा बिक्री का कार्य करता था । चिकित्सकों का मानना था कि युवक का आगरा में आना-जाना था । वहीं से वह संक्रमित हुआ था । बहरहाल, अब स्वास्थ्य विभाग 23 मरीजों को रिकवर करने में जुटा हुआ है ।

भारत में तेज हो रही है कोरोना मरीजों की फ्रीक्‍वेंसी , डरा रहे हैं लगातार बढ़ते आंकड़े

नई दिल्‍ली । भारत में कोरोना वायरस तेजी से लोगों को अपनी चपेट में ले रहा है । इसकी एक सबसे बड़ी वजह कहीं न कहीं हमारी अपनी लापरवाही भी है । लॉकडाउन के 41वें दिन के साथ ही इसका तीसरा चरण भी शुरू हो चुका है । केंद्र और राज्‍य सरकारों द्वारा किए गए उपायों की बदौलत कुछ जिले जहां फिलहाल कोरोना मुक्‍त हैं तो कुछ रेड से ओरेंज और कुछ ओरेंज से ग्रीन में भी आ चुके हैं । ये एक अच्‍छी खबर है, लेकिन बढ़ते मामले हर किसी के लिए चिंता का सबब बनते जा रहे हैं । बीते छह दिनों में देश के अंदर 12 हजार से अधिक मामले सामने आए हैं ।

पूरी दुनिया में जहां कोरोना संक्रमित मरीजों की संख्‍या 3567001 पहुंच गई और 248313 मरीजों की मौत हो चुकी है वहीं भारत में स्वास्थ्य मंत्रालय 42533 मामले अब तक सामने आए हैं जबकि 1373 मरीजों की मौत अब तक इस जानलेवा वायरस की वजह से हो चुकी है । देशभर के विभिन्‍न अस्‍पतालों में 29453 मरीजों का इलाज चल रहा है और अब तक 11706 मरीज ठीक भी हुए हैं । भारत में मरीजों के ठीक होने की दर 26 फीसद से अधिक है जो राहत की बात है । ये आंकड़ा दुनिया के दूसरे देशों की अपेक्षा काफी बेहतर है ।

भारत में मरीजों की रफ्तार पर यदि नजर डालें तो पता चलता है कि आपको बता दें कि यहां पर कोरोना वायरस का पहला मामला 30 जनवरी 2020 को सामने आया था जब एक भारतीय छात्र वुहान से लौटा था । 44 दिनों में इनकी संख्‍या बढ़कर 100 हो गई थी । 73 दिन बाद ये संख्‍या 1000 के पार हो गई थी । 89 दिनों के बाद कोरोना संक्रमित मरीजों का ये आंकड़ा 10 हजार के पार जा पहुंचा था । 97 दिन बाद देशभर में 10 हजार कोरोना मरीज और बढ़ गए और इनकी संख्‍या बढ़कर 27892 हो चुकी थी ।

98 दिनों के बाद मरीजों का ये आंकड़ा 30 हजार के पार पहुंच गया था । वहीं अब पहला मामला सामने आने के 104 दिन बाद इनका आंकड़ा 42 हजार के पार चला गया है । आंकड़ों के मुताबिक इस बार महज छह दिनों में ही 12 हजार मरीज देश में सामने आए हैं । जबकि इससे भी पहले दस हजार मामले सामने आने में करीब 7 दिन लगे थे । इससे भी पहले दस हजार का आंकड़ा छूने में सात ही दिन लगे थे । इस हिसाब से वर्तमान में कोरोना वायरस के मरीजों में अधिक तेजी देखने को मिली है ।

आपको यहां पर ये भी बता दें कि विश्‍व स्‍वास्‍थ्‍य संगठन इस बात के लिए पहले ही दुनिया को चेता चुका है कि ये वायरस भविष्‍य में भी जिंदा रहेगा । संगठन ये भी कह चुका है कि इस वायरस की कारगर वैक्‍सीन के न बनने तक लॉकडाउन में ढील देना नुकसानदायक हो सकता है । यहां पर ये भी बता दें कि कुछ जगहों पर लॉकडाउन में सशर्त ढील देकर लोगों को राहत दी गई है । इसमें भारत भी शामिल है ।






















