केरल में आज एक भी नया मामला नहीं, देश में 49 हजार से ज्यादा हुए संक्रमित
केंद्रीय स्वास्थ्य मंत्रालय की वेबसाइट के अनुसार देश में कोरोना संक्रमितों की संख्या 49391 हो गई है, जिसमें से 14183 लोगों को इलाज के बाद अस्पताल से डिस्चार्ज किया जा चुका है । देश में कोरोना के एक्टिव मामलों की संख्या 33514 है और अब तक देश में कोरोना से 1694 लोगों की जान जा चुकी है । केरल के मुख्यमंत्री पिनरायी विजयन ने बताया कि राज्य में आज कोरोना का कोई भी मामला सामने नहीं आया है । राज्य में कोरोना के कुल मामलों की संख्या 502 है, जिनमें से सिर्फ 30 सक्रिय मामले बचे हैं और बाकी सभी इलाज के बाद अस्पताल से डिस्चार्ज कर दिए गए हैं । वहीं, आज आगरा में 13 नए कोरोना वायरस (COVID-19) मामले सामने आए हैं । जिले में 653 पॉजिटिव मामले सामने आए हैं । समाचार एजेंसी एएनआइ के अनुसार 225 मरीज अभी तक ठीक हो गए हैं । आगरा के जिलाधिकारी ने इसकी जानकारी दी है । समाचार एजेंसी पीटीआइ के अनुसार भारत में पिछले 24 घंटे में 126 लोगों की मौत हुई है और 2958 मामले सामने आए हैं । 28.71 फीसद मरीज ठीक हो गए हैं ।

विदेशों में फंसे भारतीय होंगे एयरलिफ्ट, मालदीव जाएंगे दो जहाज; गुजरात में 65 ट्रेनों से 83000 श्रमिक रवाना
शत्रुघ्‍न शर्मा, अहमदाबाद । Coronavirus: कोरोना महामारी के बीच विदेशों में फंसे डेढ़ हजार गुजरातियों को एयरलिफ्ट कर लाया जाएगा, वहीं मालदीव में फंसे पर्यटकों को लाने के लिए दो जहाज रवाना हो चुके हैं । उधर, राज्‍य से अब तक करीब 83 हजार श्रमिकों को भी ट्रेनों से उनके प्रदेशों को रवाना किया जा चुका है ।

गुजरात में कोविड 19 वायरस के संक्रमण पर काबू पाने के लिए बुधवार को गांधीनगर से अहमदाबाद तक ताबड़तोड़ बैठकें चलीं । मुख्‍यमंत्री विजय रूपाणी, उपमुख्‍यमंत्री नितिन पटेल ने गृह, स्‍वास्‍थ्‍य व अन्‍य विभागों के आला अधिकारियों से चर्चा कर कोरोना संक्रमण पर अंकुश लगाने के रोड मैप पर चर्चा की ।

शाम होते-होते अहमदाबाद में 15 मई तक संपूर्ण तालाबंदी का एलान कर दिया गया । दवाई व दूध की दुकानें खुली रहेंगी लेकिन अन्‍य सभी तरह की दुकानें छह मई रात 12 बजे से 15 मई तक बंद रहेंगी । इस बीच, 7 मई से सरकार राज्‍य के 61 लाख राशनकार्ड धारकों को राशन का वितरण शुरू करेगी ।

गुजरात से अब तक 65 ट्रेनों के जरिए उत्‍तर प्रदेश, बिहार, उत्‍तराखंड व ओडिशा के लिए 82800 श्रमिकों को रवाना किया जा चुका है । श्रमिकों से ओडिशा के 710, आगरा के 470, उत्‍तर प्रदेश के अन्‍य शहरों के 590 रुपये वसूले जा रहे हैं । आईआरसीटीसी ट्रेन में खाना व पानी मुफ्त निशुल्‍क दे रही है । जबकि गुजरात के स्‍टेशन पर गुजरात सरकार खाना व नाश्‍ता-पानी की व्‍यवस्‍था कर रही है ।

वहीं, विदेशों में बसे 1500 गुजरातियों को विशेष विमानों से लाने के लिए पर्यटन सचिव ममता वर्मा जिम्‍मेदारी सौंपी गई है । फ‍िलीपींस में 250, अमेरिका से 600, सिंगापुर से 250, यूके से 250, कुवैत से 200 पर्यटकों को एयरलिफ्ट कर भारत लाया जाएगा । इसके अलावा मालदीव की राजधानी माले बंदरगाह पर फंसे करीब एक हजार भारतीय लोगों को लाने के लिए जलश्‍व व मगर दो जहाज रवाना किए जाएंगे । अभियान आठ मई से प्रारंभ होगा । इसे द इंडियन मिशन समु्द्र सेतु नाम दिया है ।
अतिरिक्‍त मुख्‍य सचिव एवं अहमदाबाद के विशेष अधिकारी डॉ राजीव गुप्‍ता ने अहमदाबाद में महानगर पालिका के आला अधिकारियों की बैठक में फीडबैक मांगा तो कइयों के पास जवाब नहीं था । इस पर गुप्ता ने कुछ अधिकारियों को खरी-खोटी सुनाई ।

पुलिस महानिदेशक शिवानंद झा ने बताया कि लॉकडाउन का चुस्‍त पालन कराने के लिए केंद्र से अर्द्धसैनिक बलों की कंपनियां मिली हैं । अहमदाबाद में पुलिस सहित, बीएसएफ, सीआइएसएफ, आरएएफ व एसआरपी की 38 कंपनियां तैनात होंगी, वडोदरा में दो तथा सूरत में छह कंपनियां तैनात की जाएंगी ।

गुजरात सरकार ने अखबारों का मार्च 2020 तक का विज्ञापनों का सभी बकाया भुगतान किया

कोरोना महामारी के चलते प्रिंट मीडिया भारी चुनौती व आर्थिक संकट का सामना कर रहा है । ऐसे में गुजरात के मुख्‍यमंत्री विजय रूपाणी ने मीडिया को कोरोना वॉरियर्स बताते हुए अखबारों को मार्च 2020 तक के विज्ञापनों के बकाए का पूरा भुगतान कर दिया ।

रूपाणी ने कहा कि सोशल मीडिया के दौर में समाचार पत्र सही व सटीक खबरें पहुंचाने के साथ जनता को झूठी खबरों से भी बचाते हैं । सूचना विभाग के सूत्रों के अनुसार, सरकार ने प्रिंट मीडिया की सहायता के लिए आगे बढ़ते हुए गुजरात के अखबारों का मार्च 2020 तक का विज्ञापनों का सभी बकाया भुगतान कर दिया है ।

मुख्‍यमंत्री ने कहा कि जरूरत पड़ी तो अप्रैल का भुगतान भी कर दिया जाएगा । सरकार का मानना है कि अखबार जनजागरूकता का प्रहरी है, लोकतंत्र में उसकी अहम भूमिका है ।

कोरोना से व्यावसायिक गतिविधियां ठप, विपरीत असर
सिद्धार्थनगर: कोरोना वायरस की रोकथाम के लिए लगे लॉकडाउन ने सभी को प्रभावित किया है । व्यापार व व्यापारियों की तो कमर ही टूट गई है । शादी सीजन को देखते हुए व्यापारियों ने इससे जुडे सामान बड़ी मात्रा में स्टोर कर रखा था । सीजन चल भी रहा है, लेकिन कोरोना ने शादी विवाह जैसे आयोजनों पर ब्रेक लगा दिया है और स्टाक बंद पड़ा हुआ है । लॉकडाउन के चलते न सिर्फ दुकानों में ताला लटका हुआ है, बल्कि शादियां भी स्थगित हो गई हैं ।

--

नवंबर तक टले कार्यक्रम

शादियां नवंबर तक टाल दी गई हैं । मई तक लाकडाउन चला तो वैवाहिक कार्यक्रमों के लिए लोगों को वक्त नहीं मिलेगा । बरसात का मौसम लग जाएगा । ऐसे में व्यापारियों को इस खराब स्थिति से उबरने की कोई उम्मीद भी नजर नहीं आ रही है । रामनेवास, अबुल फजल, सत्येंद्र, मनोज, हरीराम, गोकुल, मजीबुल्लाह आदि का कहना है कि कोरोना व लॉकडाउन ने बर्बाद कर दिया ।

सभी पर पड़ा असर

कार्ड, प्रिटिग प्रेस, बैंड पार्टी, गाड़ियां, बिजली सजावट, फूलमाला, कैटरर्स समेत कई धंधे ऐसे हैं जो सिर्फ शादी के सीजन में ही चलते हैं । इस सीजन में कोरोना ने हाथ खाली कर इन व्यवसाय से जुड़े लोगों के सामने रोजी रोटी का संकट खड़ा कर दिया है । पं. श्यायसुंदर मिश्रा के अनुसार अप्रैल और मई माह में सैंकड़ों परिवारों ने शादी की तैयारी कर रखी थी । चूंकि धारा 144 में भीड़ जुटाने पर पूर्णत: प्रतिबंध है, वहीं लोगों को आवागमन की अनुमति भी प्रदान नहीं की जा रही इसलिए शादियां टाल दी गई ।

--

क्वारंटाइन भवन बन गए मैरिज हाल

डुमरियागंज में खासकर दो मैरिज हाल हैं । लगातार बुकिग कैंसिल होने के चलते बंधन, विराट मैरिज हाल के मालिकों ने इसे प्रशासन को सुपुर्द कर दिया है जिससे इनका उपयोग स़ंगरोधी भवन के रूप में हो सके ।







